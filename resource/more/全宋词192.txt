情绪听雨。到昨日、看花去处，如今尽是相思树。倚斜阳脉脉，多情燕子能语。 
自怪情怀，近日顿懒，忆刘郎前度。断桥外、小院重帘，那人正柳边住。问章台、青青在否。芳信隔、□魂无据。想行人，折尽柔条，滚愁成絮。 
闲将杯酒，苦劝义和，揽辔更少驻。怎忍把、芳菲容易委路。春还倒转归来，为君起舞。寸肠万恨，何人共说，十年暗洒铜仙泪，是当时、滴滴金盘露。思量万事成空，只有初心，英英未化为土。浮生似客，春不怜人，人更怜春暮。君不见、青楼朱阁，舞女歌童，零落山丘，便房幽户。长门词赋，沈香乐府，悠悠谁是知音者，且绿阴多处修花谱。殷勤更倩啼莺，传语风光，後期莫误。 
莺啼序（有感）
秋风又吹华发，怪流光暗度，最可恨、木落山空，故国芳草何处。看前古、兴亡堕泪，谁知历历今如古。听吴儿唱彻，庭花又翻新谱。 
肠断江南，庚信最苦，有何人共赋。天又远，云海茫茫，鳞鸿似梦无据。怨东风、不如人意，珠履散、宝钗何许。想故人、月下沈吟，此时谁诉。 
吾生已矣，如此江山，又何怀故宇。不恨赋归迟，归计大误。当时只合云龙，飘飘平楚。男儿死耳，嘤嘤呢呢，丁宁卖履分香事，又何如、化作胥潮去。东君岂是无能，成败归来，手种瓜圃。 
膏残夜久，月落山寒，相对耿无语。恨前此、燕丹计早，荆庆才疏，易水衣冠，总成尘土。斗鸡走狗，呼卢蹴鞠，平生把臂江湖旧，约何时、共话连床雨。王孙招不归来，自采黄花，醉扶山路。 
绮寮怨（题写韵轩）
绛阙珠宫何处，碧梧双凤吟。为底事、一落人间，轻题破、隐韵天音。当时点云滴雨，匆匆处，误墨沾素襟。算人间、最苦多情，争知道、天上情更深。 
世事似晴又阴。罗襦甲帐，回头一梦难寻。虎啸崎拢护遗迹、尚如今。斜阳落花流水，吹紫宇、澹成林。霜空月明，天风响、环佩飞翠禽。 
疏影
余赏其言，为赋 
寒泉溅雪，有环佩隐隐，飞度霜月。易水风寒，壮士悲歌，关山万里离别。杨花浩荡晴空转，又化作、云鸿霜鹘。耿石壕，夜久无言寂历，如闻幽咽。云谷山人老矣，江空又岁晚，相对愁绝。玉立长身，自是胎仙，舞我黄庭三叠。人间只惯丁当字，妙处在、一声清拙。待明朝、试拂菱花，老我一簪华发。 
瑞鹤仙（刘氏园西湖柳）
绿杨深似雨。西湖上、旧日晴丝恨缕。风流似张绪。羡春风依旧，年年眉妩。宫腰楚楚。倚画阑、曾斗妙舞。想而今似我，零落天涯，却悔相妒。 
痛绝长秋去後，杨白花飞，旧腔谁谱。年光暗度。凄凉事，不堪诉。记菩提寺路，段家桥水，何时重到梦处。况柔条老去，争奈系春不住。 
法驾导引（寿云岩师）
云漠漠，云漠漠，云拥紫皇家。岩上神仙无一事，幅巾临水看桃花。点点是丹砂。 
法驾导引
山中好，山中好，长日养婴儿。午夜独行金阙路，晴窗自写绿章词。闲有鹤相随。 
法驾导引
公度我，公度我，我是汉铜仙。借我玉龙为觳觫，为公锄雨种芝田。留眼看千年。 
八声甘州（和孔瞻怀信国公，因念亦周弟）
是去年、春草又凄凄，尘生缕金衣。怅朱颜为土，白杨堪柱，燕子谁依。谩说漫漫六合，无地著相思。辽鹤归来後，城亦全非。 
更有延平一剑，向风雷半夜，何处寻伊。怪天天何物，堪作玉弹棋。到年年、无肠堪断，向清明、独自掩荆扉。何况又、禽声杜宇，花事酴。 
塞翁吟（黄园感事）
又海棠开後，楼上倍觉春寒。绿叶润，雨初乾。爱远树团团。当时胜买名花种，那信付与谁看。十载事，土花漫。但青得阑干。 
悲欢。思人世、真如一梦，留不住、城头日残。看眼底、西湖过了，又还见、赵舞燕歌，抹粉涂丹。凭君更酌，後日重来，直是睛难。 
凤凰台上忆吹箫（转官球）
白玉磋成，香罗捻就，为谁特地团团。羡司花神女，有此清闲。疑是弓靴蹴鞠，刚一踢、误挂花间。方信道，酴失色，玉蕊无颜。 
凭阑。几回淡月，怪天上冰轮，移下尘寰。奈堪同玉手，难插云鬟。人道转官球也，春去也，欲转何官。聊寄与、诗人案头，冰雪相看。 
玉烛新
梅花新霁後。正锦样华堂，一时装就。洞房花烛深深处，慢转铜壶银漏。新妆未了。奈浩荡、春心相候。香篆里、簇簇笙歌。微寒半侵罗袖。 
侵晨浅捧兰汤，问堂上萱花，夜来安否。功名漫斗。漫赢得、万里相思清瘦。蓝袍俊秀。便胜却、登科龙首。春画永，帘幕重重，箫声缓奏。 
花犯（贺後溪刘再娶）
绣帘深，刘郎一笑，风流胜前度。戟香门户。还别有祥云，檐外飞舞。洞底烛下应低语。晨妆须带曙。待献了、堂前罗袜，双双交祝付。 
从桃与杨枝，如今便、合逊梅花为主。行乐处。西溪上、柳汀花屿。封侯事、看人漫苦。谁能向、黄河风雪路。且对取、锦屏金幕，双蛾新样妩。 
氐州第一（寿刘府教）
风雨山城，天意欲雪，梅花照影清峭。彩燕飞春，祥麟绂旦，当日文星高照。天地无情，向十载、风埃吹老。盖世科名，经邦事业，白衣苍狗。 
不是贪名求分表。漫猎较、逢场一笑。野外朝仪，城中马队，且暂淹才调。为斯文争一脉，斯文在、乾坤未了，烂醉金尊，夜何其，东方渐晓。 
莺啼序（寿胡存齐）
初荷一番沃雨，锦云红尚卷。隘华屋、赋客吟仙，候望南极天远。还报道、飘然紫气，山奇水胜都行偏。却归来领客，水晶庭院开宴。 
窗户青红，正似京洛，按笙歌一片。似别有、金屋佳人，桃根桃叶清婉。倚薰风、虬须正绿，人似玉手垫扇。算风流，只有蓬瀛，画图曾见。 
谁知老子，正自萧然，於此兴颇浅。只拟问、金砂玉蕊，兔髓乌肝，偃月炉中，七还九转。今来古往，悠悠史传，神仙本是英雄做、笑英雄、到此多留恋。看看破晓耕龙，跨海骑鲸，千年依旧庙脸。便教乞与，万里封侯，奈朔风如箭。又何似、广山一任，种竹栽花，棋局思量，墨池挥染。天还记得，生贤初意，乾坤正要人撑拄，便公能安隐天宁肯。待看佐汉功成，伴赤松游，恁时未晚。 
最高楼（寿刘介叔）
春小小，和气满仙家。喜渐近春华。彩衣明媚人如玉，金杯潋滟酒成霞。寿诗翁，翁饮少，更添些。便万里传宣谁不羡。便万里封侯谁不愿。适意处，退为佳。田园尽可渊明栗，弓刀何似邵平瓜。但年年，清浅水，看梅花。 
临江仙（寿此山，有酒名如此堂）
如此中山如此酒，何须更觅蓬瀛。江湖历□记平生。诗囊都束起，只好说丹经。家事付他儿辈，功名留待诸孙。维摩法喜鬓青青。日长深院里，时听读书声。 
临江仙（寿前人）
恰好菊花前二日，寿星高照秋天。堂前王母鬓方玄。怀中娇凤小，已解祝公年。 
如此生涯如此屋，看看海亦成田。闲中多把酒杯传。长生无别诀，放下是神仙。 
洞仙歌（寿须溪。是年，其子受鹭洲山长）
千年鹭渚，持作须翁酒。胜有儿孙上翁寿。向玉和堂上，樽俎从容，笑此处，惯著丝纶大手。 
金丹曾熟未，熟得金丹，头上安头甚时了。便踢翻炉鼎，抛却蒲团，直恁俊鹘梢空时候。但唤取、心齐老门生，向城北城南，傍花随柳。 
塞翁吟
坐对梅花笑，还记初度年时。名利事，总成非。漫老矣何为。吴山夜月闽山雾，回首鬓影如丝。懒更问，斗牛箕。强凭醉成诗。 
闲思。嗟飘泊，浮云飞絮，曾跌荡、春风柘枝。便万里、金台筑就，已长分采药庞公，誓墓义之。百年正尔，一笑尊前，儿女牵衣。 
八声甘州（胡存齐除泉府大卿）
记年时、快马上青云，而今衮衣还。问公归何有，春风万斛，散满人间。闻道金銮召对，风采动朝班。宰相从来有，几个朱颜。 
梅雨槐风清润，正台星一点，光照龙湾。赴经纶余暇，按行紫芝山。念江南、民生何似，把囊封、奏上九重关。须信道，济时功行，便是仙丹。 
木兰花慢（送赵按察归洪州）
鹭州江上水，望南浦、送将归。想陌上儿童，尊前老父，口口能碑。家声一琴一鹤，甚和他、琴鹤也无之。城市貔貅静，泮宫芹藻春迟。 
与公南北两天涯，渺再风何时。记楼月歌残，碧云句好，尽是相思。江南烧痕未补，倩春归、说与上天知。早晚洪钧一转，东风先到寒枝。 
扫花游（李仁山别墅）
结庐胜境，似旧日曾游，玉连佳处。万花织组。爱回廊宛转，楚腰束素。度密穿青，上有燕支万树。探梅去。正竹外一枝，春意如许。 
奇绝盘谷序。更碧皱沿堤，绮霏承宇。柳桥花坞。问何人解有，玉兰能赋。老子婆娑，长与春风作主。彩衣舞。看人间、落花飞絮。 

　


　全宋词



赵功可
八声甘州（燕山雪花）
渺平沙、莽莽海风吹，一寒气崔嵬。耿长天欲压，河流不动，云湿如灰。帝敕冰花剪刻，飞瑞上燕台。马上行人笑，万玉堆Y。 
晃漾天街睛昼，料酒楼歌馆，都是春回。喜丰年有象，贺表四方来。仗下貂裘茸帽，拥千官、齐上紫金杯。明朝起，江南驿使，来进宫梅。 
氐州第一（次韵送春）
杨柳楼深，推梦乍起，前山一片愁雨。嫩绿成云，飞红欲雪，天亦留春不住。借问东风，甚飘泊、天涯何许。可惜风流，三生杜牧，少年张绪。 
陌上差差携手去。怕行到、歌台旧处。落日啼鹃，断烟荒草，吟不成谁语。听西河、人唱罢，何堪把、江南重赋。敲碎琼壶，又前村、数声钟鼓。 
曲游春（次韵）
千树珑罩，正蒲风微过，梅雨新霁。客里幽窗，算无春可到，和悉都闭。万种人生计。应不似、午天闲睡。起来踏碎松阴，萧萧欲动疑水。 
借问归舟归未。望柳色烟光，何处明媚。抖擞人间，除离情别恨，乾坤余几。一笑晴凫起。酒醒後、阑干独倚。时见双燕飞来，斜阳满地。 
声声慢（残梦和儿韵）
情痴倦极，天阔归迟，吟魂无力随风。月落墙阴，一屏睡睫鳌：郸平生难记，记花前、犹醉金钟。留连处，忽一声山外，吹度晴钟。 
觉来重重追忆，似游尘飞去，那拾遗踪。寄谢芳卿，向来曾主芙蓉。人间兴亡万感，看千年、与梦皆空。披衣起，倚阑干、人在笑中。 
桂枝香（和詹天游就访）
晓天凉露。天上玉箫吹，飞声如雨。金阙高寒，闲却一庭梅雨。漫漫八表尘埃梦，把文章、洗空千古。精神一似，风裳水佩，兰皋蘅浦。 
看万里、跳龙跃虎。甚花娇英气，剑清尘妩。憔悴江南，应念小窗贫女。朱楼十二春无际，倚苍寒、青袖如故。茶香酒熟，月明风细，试教歌舞。 
绮寮怨（和儿韵）
忽忽东风又老，冷云吹晚阴。疏帘下、茶鼎孤烟，断桥外，梅豆千林。江南庚郎憔悴，睡未醒、病酒愁怎禁。倚阑干、一扇凉风，看平地、落花如雪深。 
千曲囊中古琴。平泉金谷，不堪旧事重寻。当日登临。都化作、梦销沈。元龙丘坟无恙，谁唤起，共论心。哀歌怨吟。问何似、啼鸟枝上音。 
柳梢青（怀青山兄，时在东湖）
一健如仙，东湖烟柳，坐拥吟翁。几许功名，百年身世，相见匆匆。 
别来三度秋风。怕看见、云间过鸿。酒醒灯寒，更残月落，吾美楼中。 
柳梢青（友人至）
客里凄凉，桐花满地，杜宇深山。幸自君来，谁教春去，剪剪轻寒。 
愁怀无语相看。谩写人、徽弦自弹。小院黄昏，前村风雨，莫倚阑干。 

　


　全宋词



汪宗臣
满江红（春雨）
检点春光，阴雨过、三分之一。从头数、元宵灯夕，都无晴日。不碍郊原肥草绿，但漫丘壑沈云黑。那东君、忒煞没网维，春无力。 
燕忙甚，泥浑湿。蜂愁甚，脾无密。更两旬又是，梨花寒食。蔫红殷桃吾不较，岂堪浸烂东畴麦。望前村、白鹭衬霞红，探晴色。 
蝶恋花（清明前两日闻燕）
年去年来来去早。怪底不来，庭院春光老。知过谁家翻别调。家家望断飞踪。 
千里潇湘烟渺渺。不记雕梁，旧日恩多少。匝近清明檐外叫。故巢犹在朱檐晓。 
酹江月（题乌江项羽庙）
白蛇宵断，逐鹿人、交趁罾鱼群起。赤帜雄张军缟素，龙种天生大器。堪鄙猴冠，自为狼藉，楚帐多尘垒。胆寒垓下，一鞭东窜休矣。 
亭长空舣扁舟，范增群辈，尽涂脂流髓。望断秦关无限恨，羞面江东山水。购首千金，若为名利，黯黯斜阳里。石炉灰冷，美人魂落烟翠。 
水调歌头（冬至）
候应黄钟动，吹出白葭灰。五云重压头，潜蛰地中雷。莫道希声妙寂，O竹雄鸣合凤，九寸律初裁。欲识天心处，请问学颜回。 
冷中温，穷时达，信然哉。彩云山外如画，送上笔尖来。一气先通关窍，万物旋生头角，谁合又谁开。官路春光早，箫落数枝梅。 

　


　全宋词



王清观
太常引（题洞宾醉桃源像）
邯郸梦里武陵溪。春色醉冥迷。花压帽檐歌，谩赢得、红尘满衣。 
青蛇飞起，黄龙喝住，才是酒醒时。和露饮刀圭，待月满、长空鹤归。 

　


　全宋词



熊则轩
满庭芳（郭县尹美任）
波有颓澜，渴无冷镬，谁言制邑为难。汾阳善政，史在笑谈间。三载刑清讼简，官事辨、俗阜民安。帘垂画，焚香宴坐，犹得半清闲。 
西风，催入觐，声驰当道，名达朝端。任锦溪溪上，卧辙攀辕。从此燕辕北去，好官样、留与人看。扁舟稳，图书外，惟有月俱还。 

　


　全宋词



阮盘溪
大江乘（郭县尹美任）
东阳四载，但好事、一一为民做了。谈笑半闲风月里，管甚讼庭生草。瓯茗炉香，菜羹淡饭，此外无烦恼。问侯何苦，自饥只要民饱。 
犹念甘旨相违，白云万里，不得随昏晓。暂舍苍生归定省，回首又看父老。听得乘崖，交章力荐，道此官员好。且来典宪，中书还二十四考。 

　


　全宋词



危西麓
风流子（郭县尹美任）
西风吹锦水、朝天路、冉冉两凫飞。看父老袅花，苦遮去辙，儿童骑竹，争问归期。帐簇马前纷蔽日，实绩纪行碑。冰饮三年，从容官事，棠阴百里，悠久民思。 
圣明矜遐远，关山道，应是来骤华丝。画绣过家，莱庭彩舞斑衣。便稳奉安舆，江南向暖，早传言语，樵曲先知。重约旧临，倪耄迎候杭西。 
柳梢青（湖上和徐雪江）
滟滟平湖，双双画桨，小小船儿。袅袅珠歌，翩翩翠舞，续续弹丝。 
山南山北游□，看十里、荷花未归。缓引壶觞，个人未醉，要我吟诗。 
暗香
梢，开花繁艳，兵後流落人间。对花泫然承脸而赋 
馆娃艳骨。见数枝雪里，争开时节。底事化工，著意阳和暗偷泄。偏把红膏染质，都点缀、枝头如血。最好是、院落黄昏，压栏照水清绝。 
风韵自迥别。谩记省故家，玉手曾折。翠条袅娜，犹学宫妆舞残月。肠断江南倦客，歌未了、琼壶敲缺。更忍见，吹万点、满庭绛雪。 
疏影（西湖社友赋红梅，分韵得落字）
虬枝茜萼。使轻盈态度，香透帘幕。净洗铅华，浓抹胭脂，风前伴我孤酌。诗翁瘦硬□□□，断不被、春风熔铄。有陇间、折赠殷勤，又恐暮笳吹落。寂寞。孤山月夜，玉人万里外，空想前约。雁足书沈，马上弦哀，不尽寒阴砂漠。昭君滴滴红冰泪，但顾影、未梳掠。等恁时、环佩归来，却慰此况萧索。 
天香
迟日侵阶，和风入户，朱弦欲奏还倦。一幅鸾笺，五云飞下，赐予内家琴苑。音随指动，犹仿佛、虞薰再见。妙处谁能解心，和平自无哀怨。 
猩罗帕封古洗，有龙涎、渗花千片。骤睹瑶台清品，眼明如电。k白桐窗竹几，渐缕缕腾腾细成篆。就祝金闺，天长地远。 

　


　全宋词



王学文
摸鱼儿（送汪水云之湘）
记当年、舞衫零乱，霖铃忍按新阕。杜鹃枝上东风晚，点点泪痕凝血。芳信歇。念初试琵琶，曾识关山月。悲弦易绝。奈笑罢颦生，曲终愁在，谁解寸肠结。 
浮云事，又作南柯梦彻。一簪聊寄华发。乾坤桑海无穷事，才历昆明初劫。谁共说。都付与焦桐，写人梅花叠。黄花送客。体更问湘魂，独醒何在，沈醉浩歌发。 

　


　全宋词



王清惠
满江红
太液芙容，浑不似、旧时颜色。曾记得、春风雨露，玉楼金阙。名播兰簪妃后里，晕潮莲脸君王侧。忽一声、颦鼓揭天来，繁华歇。 
龙虎散，风云灭。千古恨，凭谁说。对山河百二，泪盈襟血。客馆夜惊尘土梦，宫车晓碾关山月。问嫦娥、於我肯从容，同圆缺。 

　


　全宋词



章丽贞
长相思
吴山秋。越山秋。吴越两山相对愁。长江不尽流。 
风飕飕。雨飕飕。万里归人空白头。南冠泣楚囚。 

　


　全宋词



袁正真
长相思
南高峰。北高峰。南北高峰云淡浓。湖山图画中。采芙容。小小红船西复东。相思无路通。 

　


　全宋词



金德淑
望江南
春睡起，积雪满燕山。万里长城横玉带，六街灯火已阑珊，人立蓟楼间。 
空懊恼，独客此时还。辔压马头金错落，鞍笼驼背锦斓班。肠断唱门关。 

　


　全宋词



连妙淑
望江南
寒料峭，独立望长城。木落萧萧天远大，□声羌管遏云行。归客若为情。樽酒尽，勒马问归程。渐近芦沟桥畔路，墙荒驿夕阳明。长短几邮亭。 

　


　全宋词



陶明淑
望江南
秋夜永，月影上阑干。客枕梦回燕塞冷，角声吹彻五更寒。无语翠眉攒。 
天渐晚，把酒泪先弹。塞北江南千万里，别君容易见君难。何处是长安。 

　


　全宋词



柳华淑
望江南
何处笛，觉妾梦难谐。春色恼人眠不得，卷帘移步下香阶。呵冻卜金钗。 
人云也，毕竟信音北乖。翠锁双蛾空宛转，雁行筝柱强安排。终是没情怀。 

　


　全宋词



杨慧淑
望江南
江北路，一望雪皑皑。万里打围鹰隼急，六军刁斗去还来。归客别金台。 
江北酒，一饮动千坏。客有黄金如粪土，薄情不肯赎奴回。挥泪洒黄埃。 

　


　全宋词



华清淑
望江南
燕塞雪，片片大如拳。蓟上酒楼喧鼓吹，帝城车马走骈阗。羁馆独凄然。 
燕塞月，缺了又还圆。万里妾心愁更苦，十春和泪看婵娟。何日是归年。 

　


　全宋词



梅顺淑
望江南
风渐软，暖气满天涯。莫道穷阴春不透，今朝楼上见桃花。花外碾香车。 
围步帐，羯鼓杂琵琶。压酒燕姬骑细马，秋千高挂彩绳斜。知是阿谁家。 

　


　全宋词



吴昭淑
望江南
今夜永，说剑引杯长。坐拥地炉生石炭，灯前细雨好烧香。呵手理丝簧。 
君且住，烂醉又何妨。别後相思天万里，江南江北永相忘。真个断人肠。 

　


　全宋词



周容淑
望江南
春去也，白雪尚飘零。万里归人骑快马，到家时节藕花馨。那更忆长城。 
妾薄命，两鬓渐星星。忍唱乾淳供奉曲，断肠人听断声。肠断泪如倾。 

　


　全宋词



吴淑真
霜天晓角
塞门桂月。蔡琰琴心切。弹到笳声悲处，千万恨、不能雪。 
愁绝。泪还北。更与胡儿别。一片关山怀抱，如何对、别人说。|<右听水云弹胡笳十八拍因而有作>| 

　


　全宋词



张琼英
满江红（题南京夷山驿）
太液芙蓉，浑不似、丹青颜色。常记得、春风雨露，玉楼金阙。名播兰簪妃后里，晕生莲脸君王侧。忽一声、颦鼓拍天来，繁华歇。 
龙虎散，风云灭。千古恨，凭谁说。对山河百二，泪痕沾血。客馆夜惊尘土梦，宫车晓转关山月。问嫦娥、垂顾肯相容，同圆缺。 

　


　全宋词



詹玉
霓裳中序第一
金刻宣和玉宝四字，有感因赋 
一规古蟾魄。瞥过宣和几春色。知那个、柳松花怯。曾磋玉团香，涂云抹月。龙章凤刻。是如何、儿女消得。便孤了、翠鸾何限，人更在天北。 
磨灭。古今离别。幸相从、蓟门仙客。萧然林下秋叶。对云淡星疏，眉青影白。佳人已倾国。赢得痴铜旧画。兴亡事，道人知否，见了也华发。 
汉宫春（题西山玉隆宫）
吟发萧萧。正古槎秋入，河汉银涛。红云甚家院落，一片笙箫。晋时言语，问何人、还肯逍遥。知几度、落花啼鸟，乡歌犹在儿曹。游帷旧时明月，照满庭空翠，剪剪春梢。西山笑人底事，流浪宫袍。江湖近日，说原无此字，据天游词补神仙、多在渔樵。千古意，水沈香里，孤枫阴落重霄。 
多丽（念念）
晚云归，小楼又作阴凉。霎儿间，恨桐招雨，西风叶叶商量。醒时心、又还南浦，愁边句、多在斜阳。菱宛笼青，莲瓶拖艳，旋倾花水咽茶香。怨蛩有、许多言语，说动软心肠。夜沈沈，几条凉月，界破晴窗。 
共绣帘吹絮未久。却孤剑水云乡。自家书、未能成字，邻家笛、且莫吹商。好梦偏a，闲情未了，隔墙又唱秋娘。帕绡依、旧时香折，戏封做书囊。鸳鸯字，见时千万，绣一双双。 
桂枝香（题写韵轩）
紫薇花露，潇洒作凉云，点商勾羽。字字飞仙，下笔一帘风雨。江亭月观今如许。叹飘零、墨香千古。夕阳芳草，落花流水，依然南浦。 
甚两两、凌风驾虎。恁天孙标致，月娥眉妩。一笑生春，那学世间儿女。笔床砚滴曾窥处，有西山、青眼如故。素笺寄与，玉箫声彻，凤鸣鸾舞。 
渡江云（春江雨宿）
拖阴笼晚暝，商量清苦，阵阵打篷声。分明都是泪，不道今宵，篷底有离人。松涛摇睡，梦不稳、难湿巫云。几点儿、泪痕跳响，休要醒时听。 
销魂。灯下无语，□泣梨花，掩重门夜永，应是添、伤春滋味，中酒心情。东风湖上香泥软，明日去、天色须睛。相见也，洛阳沽酒旗亭。 
三姝媚（古卫舟。人谓此舟曾载钱塘宫人）
一篷儿别苦。是谁家、花天月地儿女。紫曲藏娇，惯锦窠金翠，玉H钟吕。绮席传宣，笑声里、龙楼三鼓。歌扇题诗，舞袖笼香，几曾尘土。 
因甚留春不住。怎知道人间，匆匆今古。金屋银屏，被西风吹换，蓼汀苹渚。如此江山，应悔却、西湖歌舞。载取断云何处。江南烟雨。 
一萼红
泊沙河。月钩儿挂浪，惊起两鱼梭。浅碧依痕，嫩凉生润，山色轻染修蛾。钓船在、绿杨阴下，蓦听得、扇底有吴歌。一段风情，西湖和靖，赤壁东坡。 
往事水流云去，叹山川良是，富贵人多。老树高低，疏星明淡，只有今古销磨。是几度、潮生潮落，甚人海、空只恁风波。闲著江湖尽宽，谁肯渔蓑。 
齐天乐（赠童瓮天兵後归杭）
相逢唤醒金华梦，吴尘暗斑吟发。倚担评花，认旗沽酒，历历行歌奇迹。吹香弄碧。又坡柳风情，逋梅月色。画鼓红船，满湖春水断桥客。 
当时何限怪侣，甚花天月地，人被云隔。却载苍烟，更招白鹭，一醉修江又别。今回记得。再折柳穿鱼，赏花催雪。如此湖山，忍教人更说。 
阮郎归（闺情）
斜河一道界相思。好秋都上眉。鸾笺象管写心啼。搦愁题做诗。 
添别恨，卜欢期。灯花红几时。看看月上小窗儿。夜香今夜迟。 
八声甘州（寿张尚书）
从黄石容履，一编书，曾佐汉王关。甚殷勤佳约，茹芝人共，引鹤差鸾。借手便成羽翼，方略正如闲。说道赤松去，还在人间。 
紫绶青春如许，是南辰尊宿，北斗天官。问沙时早晚，喜色满长安。传宣能勾凤诏，便玉除前面领仙班。功名了，却茶烟琴月，慢慢东山。 
桂枝香（丙子送李y东归）
沈云别浦。又何苦扁舟，青衫尘上。客里相逢，洒洒舌端飞雨。只今便把如伊吕。是当年、渔翁樵父。少知音者，苍烟吾社，白鸥吾侣。 
是如此英雄辛苦。知从前、几个适齐去鲁。一剑西风，大海鱼龙掀舞。自来多被清谈误。把刘琨、埋没千古。扣舷一笑，夕阳西下，大江东去。 
浣溪沙
淡淡青山两点春。娇羞一点口见樱。一梭儿玉一纣云。 
白藕香中见西子，玉梅花下遇昭君。不曾真个也销魂。 
庆清朝慢
红雨争妍，芳尘生润，将春都揉成泥。分明蕙风薇露，持搦花枝。款款汗酥薰透，娇羞无奈湿云痴。偏厮称，霓裳霞佩，玉骨冰肌。 
梅不似，兰不似，风流处，那更著意闻时。蓦地生绡扇底，嫩凉浮动好风微。醉得浑无气力，海棠一色睡胭脂。闲滋味，人花气，韩寿争知。 
金盏子
雨叶吟蝉，露草流萤，岁华将晚。对静夜无眠，稀星散、时度绛河清浅。其处画角凄凉，引轻寒催燕。西楼外，斜月未沈，风急雁行吹断。 
此际怎消遣。要相见、除非待梦见。盈盈洞房泪眼，看人似、冷落过秋纨扇。痛惜小院桐阴，空啼鸦零乱。厌厌地，终日为伊，香愁粉怨。 
更漏子
日衔山，山带雪。笛弄晚风残月。湘梦断，楚魂迷。金河秋雁飞。 
别离心，思忆泪。锦带已伤憔悴。蛩韵急，杵声寒。征衣不用宽。 
锦堂春（七夕）
桂嫩传香，榆高送影，轻罗小扇凉生。正鸳机梭静，凤渚桥成。穿线人来月底，曝衣花入风庭。看星残靥碎，露滴珠融，笑掩云扃。 
彩盘凝望仙子，但三星隐隐，一水盈盈。暗想凭肩私语，鬓乱钗横。蛛网飘丝I恨，玉签传点催明。算人间待巧，似恁匆匆，有甚心情。 
青房并蒂莲
醉凝眸。是楚天秋晓，湘岸云收。草绿兰红，浅浅小汀洲。芰荷香里鸳鸯浦，恨菱歌、惊起眠鸥。望去帆，一片孤光，棹声伊轧橹声柔。 
愁窥汴堤翠柳，曾舞送当时，锦缆龙舟。拥倾国、纤腰皓齿，笑倚迷楼。空令五湖夜月，也羞照、三十六宫秋。正朗吟，不觉回桡，水花枫叶两悠悠。 
锦堂春（中秋）
露掌秋深，花签漏永，那堪比夕新睛。正纤尘飞尽，万籁无声。金镜开奁弄影，玉壶盛水侵棱。纵帘斜树隔，烛暗花残，不碍虚明。 
美人凝恨歌黛，念经年间阻，只恐云生。早是宫鞋鸳小，翠鬓蝉轻。蟾润妆梅夜发，桂熏仙骨香清。看娥此际，多情又似无情。 
如梦令
妾似春蚕
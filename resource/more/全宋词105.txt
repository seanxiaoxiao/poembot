上，歌动玉溪流。俯仰人间今古，多情破帽飕飕。 
点绛唇（席间和昌甫）
银笔金花，断肠有句闲挥扫。又还落了。梅片阳春小。 
古往今来，风味须才调。山林少。这些襟抱。输与江东老。 
菩萨蛮（张饶县以一枝梅来，和韵）
的白乐南枝横县宇。空山无此新花吐。手种几多梅。迎霜今已开。 
簪屏聊隐几。诗与君应喜。更报晏斋翁。相将索笑同。 
鹧鸪天（冲雨小舟上南港）
莫笑闲身老态多。避人避世欲如何。分明画出山阴道，太息吟成宁戚歌。 
穿木石，泛烟波。从前魑魅喜人过。灵山西畔高溪上，一棹归来舞短蓑。 
浣溪沙
系得船儿柳岸头。夹江灯火雨飕飕。寻诗家醉更绸缪。 
待腊未教寒事少，小春搀取暗香浮。夜长飞梦失清愁。 
浣溪沙（至日带湖）
爱日回春一线长。氛氲谁忆御炉香。孤城岁晚卧沧江。 
花底千官迎淑气，湖阴十里写晴光。剩拼华发醉为乡。 
浣溪沙
春入疏弦调外声。雪云初霁带湖清。屏温香软绮窗深。 
山倚虚窗情淡淡，水流清浅韵泠泠。断魂醒处梦难凭。 
谒金门（带湖新月）
云外月。画出一痕清绝。梅已飘零桃未发。带湖烟水阔。 
汀渚尚留微雪。不恨酒融歌歇。老我多情胶漫结。半醒空自说。 
临江仙（和答昌甫见寄生朝）
满眼春生梅柳意，山居清听风泉。又因初度说今年。华颠相望处，新曲忽来前。 
自笑一周闲甲子，何为佞佛贪仙。如翁辈行敢随肩。徒知言语妙，欢喜向谁传。 
谒金门（不怕醉）
不怕醉。记取吟边滋味。幽草绿阴花絮里。莺啼双燕起。 
老去是何乡里。漠漠吴头楚尾。一曲荒山清照水。＿渠杯酒旨。 
霜天晓角（又）
雨收云薄。有底情怀恶。一段春风花事，吟得就、又忘却。 
海棠红未落。细细流霞酌。选甚蝇营狗苟，皆现定、有何错。 
临江仙（周国正生朝）
寒食清明春事好，公家霁月光风。年时犹记雨声中。州侯陈乐舞，法从酒杯同。 
坐上王杨虽自散，酴依旧香浓。待将诗易寿无穷。鸢飞鱼跃矣，风虎更云龙。 
鹧鸪天（昌甫同明叔饮赵崇公家）
莫道庞公不入州。为谁歌酒也迟留。襟期别乘真难事，领略同游岂易谋。 
他扰扰，自悠悠。香浮莱莉笑花头。一帘云影催诗雨，唤起佳人无限愁。 
鹊桥仙（间举“金风玉露相逢”之曲，因赋）
诗非漫与，酒非无算，都是悲秋兴在。与君觞咏欲如何，画不就、新凉境界。 
微云抹月，斜河回斗，隐隐奇奇怪怪。刚风九万舞瑶林，甚些少、人间利害。 
浣溪沙（涧上昌甫有词）
闲里相看两鬓秋。酒能沾醉雨能幽。吾庐何幸得翁留。 
世路尽教终易与，山林佳话恐难酬。人来人去亦知不。 
浣溪沙（元夕）
分付心情作上元。不知投老在林泉。谁将村酒劝觥船。 
月影静摇风柳外，霜华寒浸雪梅边。醉＿乌帽忽醒然。 
浣溪沙（生朝和昌甫韵）
老觉空生易得年。闲居那复问旌旃。一丘春静自回旋。 
翁善于人知美矣，我行于世转乖然。清词俾寿喜言传。 
鹊桥仙（红梅已谢）
红梅已谢，杏花开也，一片海棠犹未。春风吹我带湖烟，甚恰限、新晴天气。 
黄昏楼上，烛花影里，拚得那回滋味。暗尘弦索拂纤纤，梦留取、巫山十二。 
生查子（晴色入青山）
晴色入青山，更见飞花晚。不是不登临，自是心情懒。 
试襞小红笺，与写天涯怨。杜宇一声春，楼下沧波远。 
一翦梅（闻箜篌）
缥渺神仙云雾窗。说与苏州，未断人肠。带湖烟月堕苍茫。唤醒嫦娥，春笋纤长。 
马上琵琶半额妆。拨尽相思，十二巫阳。疏□清梦入潇湘。佩玉鸣鸾，吹下天香。 
眼儿媚（下郭赵园）
西溪回合小青苍。梅雨弄残阳。意行陇亩，景分庭院，乳燕春长。 
酒深不用人歌啸，锄圃试商量。细菜甲，旋寻蔬笋，一梦黄粱。 
水调歌头（次韵＿・车寿守）
一曲笙歌外，四座笑谈清。使君秋霁领客，别乘更宗英。想像亲闱称寿，写就通家情分，相与庆恩荣。欢动桂花发，香雾扑帘旌。 
功名事，台阁路，好同登。只今报政归诏，舆论正蜚声。以我文章学术，与国和平安靖，冠剑入明庭。应顾棠阴下，野老鬓星星。 
鹧鸪天（十二月二十二日）
云到春飞若素期。柳条吹送落梅枝。冰壶表里谁能赋，玉鉴圆明且屈卮。 
村舍北，郡楼西。治中风调只心知。不堪野老关门醉，想见山翁倒载时。 
桃源忆故人（杏花风）
杏花雨里东风峭。不比寻常开了。枝上飞来多少。人与春将老。 
山城灯火笙箫杳。梦到十洲三岛。睡觉绮窗清晓。绿遍池塘草。 
浣溪沙（十六夜）
荆楚谁言镜听词。烛花影动画檐低。烧灯天气醉为期。 
雨湿杏腮疑淡淡，风迷柳眼半＿＿。小山西路板桥西。 
菩萨蛮（次韵昌甫见贻生朝）
春来晴雨常相半。水光风力花撩乱。山北与山南。行歌或再三。 
诵君诗过日。才大真盘屈。寿我敢言酬。相望亦饮不。 
浣溪沙（十四日）
百花丛里试新妆。不许巫山枉断肠。牡丹风扬曲声长。 
寒食清明间节序，绮窗朱户少年场。燕泥香润落空梁。 
虞美人（姑苏画莲）
西湖十里孤山路。犹记荷花处。翠茎红蕊最关情。不是薰风、吹得晚来晴。 
而今老去丹青底。醉腻娇相倚。棹歌声缓采香归。如梦如酲、新月照涟漪。 
虞美人（赵＿・酌别灵山阁）
送君报最登朝路。初整曹装处。又因杯酒见余情。凉雨灵山阁上、月初晴。 
醺然领客襟怀底。消处阑干倚。风流别乘我依归。清誉冰溪棠荫、绿漪漪。 
朝中措（赵＿・约玉楼溪小集）
一番风月已平分。留得玉溪云。蔼蔼宾僚如故，东楼北海清尊。 
荷香凉透，柳阴深锁，翠袂珠裙。□到九重城里，才华好觐吾君。 
浣溪沙（秋思）
宋玉悲秋合反骚。陶潜把菊任持醪。山遥遥外水萧萧。 
梦不到时诗自在，兴难忘处恨全消。香沈沈里蕊飘飘。 
朝中措（赵伊一哥回侍）
君之竹隐是章泉。只要世家传。莫道闲诗浪句，风花雪月云烟。 
一杯我醉，百年人事，乾转坤旋。直与唤回兴替，义皇留下遗编。 
浣溪沙（沙溪小饮）
一抹青山拍岸溪。麦云将过笋初齐。不知何处水流西。 
小阁路头吾欲醉，短蓬船尾客同携。酒边华发更题诗。 
浣溪沙（次韵伊一）
水绕孤村客路赊。一楼风雨角巾斜。举觞无复问煎茶。 
夜静曲声初喷竹，酒深烛影细吹花。明朝飞鹭起圆沙。 
浣溪沙
忆把兰桡系柳堤。斜风细雨一蓑衣。夕阳回照断霞飞。 
洛浦佩寒如隔日，高唐梦到又何时。背人挑□独心知。 
水调歌头（和石＿・寿汤守）
玉水灵山地，燕寝亦书功。邦人耆老，诞弥佳节以词通。尔岂知吾恺悌，我乃因君谈笑，祝寿酒杯同。箫鼓少人会，歌舞为谁容。 
观坐客，惊野老，笔如风。个般酬唱，诏回应上玉华东。多少家传经济，留与孙谋持守，出处信何穷。唤起千年调，分付一车公。 
菩萨蛮（次韵）
人间多少闲风度。薄情失记相逢处。绿鬓画鸦儿。旧巢双燕栖。 
舞衫回素玉。檀板声何蹙。一抹晚霞飞。泪痕无脸啼。 
浣溪沙（戏成寄李叔谦）
彩笔新题字字香。雁来时候燕空梁。芙蓉无处着秋光。 
人远山长言外意，曲传书恨醉时妆。倩谁闲寄水云乡。 
菩萨蛮（晚云烘日）
晚云烘日枝南北。一杯未尽梅花曲。城郭小春回。暗香开未开。 
留连吾欲醉。醉眼红尘外。多少老心情。景清人亦清。 
少年游（玉腊梅枝）
闲寻杯酒，清翻曲语，相与送残冬。天地推移，古今兴替，斯道岂雷同。 
明窗玉蜡梅枝好，人情淡、物华浓。个样风光，别般滋味，无梦听飞鸿。 
蝶恋花（次韵伊一）
未就丹砂须九转。谁把新词，歌绕梁尘遍。拍拍韶华春意满。揆予初度文何健。 
恰是山花汀草远。独乐园林，不梦笙歌殿。灵气仙才非 
蝶恋花（次韵郑一）
千叶香梅春在手。日薄帘栊，花影遮前后。小立徐行还易久。微吟莫厌伤多酒。 
拾翠流红弦管透。望断青青，休问行人柳。往事如云如梦否。连天芳草惊依旧。 
点绛唇（王园）
南陌柔桑，粉墙低见谁家女。燕飞莺语。依约提篮去。 
老觉多情，梦也无分付。君知否。楚襄何处。一段阳台雨。 
浣溪沙（为仲如赋茉莉）
滴滴琼英发翠绡。江梅标韵木香娇。乍凉时候漏声遥。 
欲绾鬓丝妆未了，半回身分曲初招。霓裳依约梦魂飘。 
浣溪沙（小集涧亭）
雨阁云流小院秋。半醺凉意不关愁。一番相见一番休。 
淡伫乍持杯未浅，懒歌浑罢笑初收。主宾无处着绸缪。 
摊破浣溪沙（杨梅）
生与真妃姓氏同。家随西子苎萝东。谁道玉肌寒起粟，酒能红。 
火齐烧空来上苑，冰浆凝露在西宫。不似荔枝生处远，恨薰风。 

　


　全宋词



汪卓
贺新郎（次韵初夏小集）
田舍炉头语。便如何学得、三变美成家数。村酒三杯狂兴发，拔剑偶然起舞。只么也、迎寒送暑。待草万言书上阙，似忧端、倚柱东邻女。卿相事，未易许。 
渔歌且和芙蓉渚。又何须、淫辞＿语，诃风诋雨。劝人生、且随缘分，分外一毫莫取。那富贵、由天付与。身蹈危机犹不觉，如布衣、自在都无阻。空博得，雪千缕。 
蝶恋花（秋夜简赵尉借韵）
午夜凉生风不住。河汉无声，时见疏星度。佳客伴君知未去。对床只欠潇潇雨。 
素月四更山外吐。金鸭慵添，消尽沈烟缕。料想玉楼人念处。归舟日望荷花浦。 
念奴娇（清明）
谁家野菜饭炊香，正是江南寒食。试问春光今几许，犹有三分之一。枝上花稀，柳间莺老，是处春狼藉。新来燕子，尚传晋苑消息。 
应记往日西湖，万家罗绮，见满城争出。急管繁弦嘈杂处，宝马香车如织。猛省狂游，恍如昨梦，何日重寻觅。杜鹃声里，桂轮挂上空碧。 
水调歌头（次韵荷净亭小集）
落日水亭静，藕叶胜花香。时贤飞盖，松间喝道挟胡床。暑气林深不受，山色晚来逾好，顿觉酒尊凉。妙语发天籁，幽眇亦张皇。 
射者中，弈者胜，兴悠长。佳人雪藕，更调冰水赛寒浆。惊饵游鱼深逝，带箭山禽高举，此话要商量。溪上采菱女，三五傍垂杨。 
如梦令（次韵吴郎子信残春）
几点弄晴微雨。翳日薄云来去。断送一番春，满径杨花飞絮。无语。无语。还是旧时院宇。 
贺新郎（开禧丁卯端午中都借石林韵）
贴子传新语。问自来、翰林学士，几多人数。或道江心空铸镜，或道艾人如舞。或更道、冰盘消暑。或道芸香能去蠹，有宫中、斗草盈盈女。都不管，道何许。 
离骚古意盈洲渚。也莫道、龙舟吊屈，浪花吹雨。只有辟兵符子好，少有词人拈取。谁肯向、贴中道与。绝口用兵两个字，是老臣、忠爱知难阻。写此句，绛纱缕。 
贺新郎（环谷秋夜独酌）
夜对灯花语。且随宜、果盘草草，两三杯数。翠玉环中园五亩，自唱山歌自舞。况今夜、尊前无暑。何用食前须方丈，更后车、何用婵娟女。这闲福，自心许。 
蓼花芦叶纷江渚。有沙边、寒蛩吟透，梧桐秋雨。羡甚满堂金玉富，未可学人渔取。怕天也、未曾相与。豹遁蛟藏泉可濯，有鬼神、呵护盘之阻。鲜可食，脍银缕。 
鹧鸪词（春愁）
伤时怀抱不胜愁。野水粼粼绿遍洲。满地落花春病酒，一帘明月夜登楼。 
明眸皓齿人难得，寒食清明事又休。只是鹧鸪三两曲，等闲白了几人头。 
念奴娇
词韵，就饯平叔赴任南陵尉。 
相逢草草，共吟诗、同醉杯中之物。评论三王讥五霸，谈辩喧哗邻壁。敲缺唾壶，击残如意，妙语飞华雪。无能为也，如何对此三杰。 
看取东野诗成，南昌书就，奈征车催发。后夜山深何处宿，红豆寒灯明灭。一老堪怜，两生未起，应念星星发。风传佳话，花村无犬惊月。 
西江月（次韵李明府见寿）
千缕柳丝犹嫩，一星榆火初明。载将新意寿幽人。红袖持杯劝尽。 
老鹤自偏野性，沙鸥难比轻身。殷勤多谢祝长春。一笑东风夜静。 
沁园春（次韵李明府劝农）
民吾同胞，剖破藩篱，元是大家。故见之诰诏，视如子弟，谆勤恳切，悃＿无华。孝悌力田，职当劝相，起早非干为看花。亲酌酒，老农唯诺，句句仁芽。 
晓来犹觉寒些。看雨湿风吹旗□斜。笑吾生八十，尽谙农事，公筵既彻，更共烹茶。高唱豳风，敬酬令尹，王道桑麻乐有涯。春务急，见溪头杨柳，已可藏鸦。 
如梦令（属纩遗语）
一只船儿没赛，七十六年装载。把柁更须牢，风饱蒲帆轻快。无碍，无碍。匹似子猷访戴。 

　


　全宋词



程必
水调歌头（昏发乌江，朝至湖阴，月正午，舟中作）
玉女扫天净，雍观掠江宽。问君何事底急，夜半挟舟还。三岛眠龙惊觉，万顷明琼碾破，凉月照东南。碧气正吞吐，满挹漱膺肝。 
烟篷上，乘云象，皎天关。人间已梦，我独危坐玩漫汗。螭殿黄昏未锁，鹤＿翩跹蜚下，共吸酒壶乾。兴罢吹笙去，风露五更寒。 
水调歌头
于壁，一怀以归 
电阙驱神骏，铁棰起痴蛟。木鸣山裂盛夏，白昼野＿号。急上瑶庭深处，为问龙君何怒，抉破古天河。日华开绚采，雨意属诗豪。 
与君来，蜚玉佩，斩觚瓢。纤流沉羽，借我万斛沸银涛。醉拍满缸香雪，写竭一池浓墨，逸气正飘摇。何事谪仙子，归去续松醪。 
水调歌头
日毂金钲赤，雪窦水晶寒。支机石下翻浪，喷薄出层关。半夜雌龙惊走，明日灵蛇张甲，蜚上石盘桓。多谢山君护，未放醉翁闲。 
安得醉，风＿＿，露珊珊。翠云老子，邀我瑶佩驾红鸾。一勺流觞何有，万石横缸如注，虹气饮溪乾。忽梦坐银井，长啸俯清湍。 
水调歌头（登甘露寺多景楼望淮有感）
天地本无际，南北竟谁分。楼前多景，中原一恨杳难论。却似长江万里，忽有孤山两点，点破水晶盆。为借鞭霆力，驱去附昆仑。 
望淮阴，兵冶处，俨然存。看来天意，止欠士雅与刘琨。三拊当时顽石，唤醒隆中一老，细与酌芳尊。孟夏正须雨，一洗北尘昏。 
水调歌头（戊戍自寿）
渤＿东南界，西北倚昆仑。当时推步，但知宇内有乾坤。午夜风轮微转，驾我浮空泛景，一息过天垠。俯视人间世，渺渺聚沤尘。 
挽天吴，摩海若，吐还吞。宁用计年，八十阳九又三阴。要自白榆星外，直至黑流沙底，山与泽俱平。不论初末度，一色界如银。 
六州歌头（送辛稼轩）
向来抵掌，未必总谈空。难遍举，质三事，试从公。记当年，赋得一丘一壑，天鸢阔，渊鱼静，莫击磬，但酌酒，尽从容。一水西来他日，会从公、曳仗其中。问前回归去，已笑白发成蓬。不识如今，几西风。 
蒙庄多事，论虱豕，推羊蚁，未辞终。又骤说，鱼得计，孰能通。□□□叹如云罔罟，龙伯啖，眇难穷。凡三惑，谁使我，释然融。岂是匏瓜者，把行藏、悉付鸿＿。且从头检校，想见迎公。湖上千松。 
满江红（龚抚干示闰中秋）
黄鹤楼前，江百尺、波横光溢。问老子、当年高兴，何人知得。最爱洞庭天际水，分明表里玻璃色。恐今宵、未必似前番，天应惜。 
都莫问，鸿钟勒。也休羡，壶天谪。忆故人霜下，乱滩横笛。便好骑鲸游汗漫，古来蟾影何曾没。更明年、重约再来时，乘槎客。 
满江红（登石头城，归已月生）
颇恨登临，浪自作、骚人愁语。石城上、何须苦说，死袁生褚。当日卧龙商略处，秦淮王气真何许。与君来、萧瑟北风寒，黄云暮。 
枕钟阜，湖玄武。生此虎，真蹲踞。看四山环合，休临江渚。可笑唐人无意度，却言此虎凌波去。君且住、明月为人来，潮生浦。 
沁园春（别陈总帅）
玉局仙人，轻帆万里，送入三吴。怪一舟如叶，元无浊物，依然姑射，满载冰壶。昔日文君，千言成诵，不识如今记得无。新来也，喜都将分付，一颗骊珠。 
向来田赋蠲输。散多少、春风巴与渝。算公家粗了，莼鲈而已，何妨西子，白发江湖。印铸黄金，时来须佩，毕竟人生万卷书。离情处，正秦淮岁晚，雪意模糊。 
步虚词（寿张门司）
休怪频年司钥，仙官长守仙宫。东风未肯到凡红。先舞云韶彩凤。 
都是一团和气，故教上苑春浓。群仙拍手过江东。高唱紫芝新颂。 
沁园春（寿王运使）
公有仙姿，苍松野鹤，落落昂昂。论法主长生，仍须极贵，云台绛阙，都许尚羊。更忆当年，而今时候，一念功名下帝旁。天分付，使人间草木，尽有春香。 
人知相法奇庞。又那识、阴功事更长。算毗陵荒政，江东风采，忠文典则，凛凛生光。再岁秦淮，觚棱入梦，帷幄从来在庙堂。公归去，好平心献替，人望时康。 
沁园春（寿李通判）
那用招秋，休言推暑，风自薰兮。问谁解当初，识公来处，月明碧落，旆卷青霓。千丈长松，起人生意，冻芋寒瓜空满畦。还堪怪，怪诸公衮衮，我尚凭泥。 
须教一举崔嵬。算人世、功名各有梯。更何须炼鼎，玄霜绛雪，只烦煮茗，水饼冰齑。紫府多仙，招来满座，公自长生角亢齐。何曾也，有玉麟行地，老凤梧栖。 
沁园春（谢刘小山频寄所作）
君有新词，何妨为我，时遣奚奴。看此山大小，风流晋宋，眼中余子，苦自侏儒。九曲清溪，千枝杨柳，还记新条更有无。春将好，欲从君商略，君意何如。 
佳人玉佩琼琚。更胸中、浇灌有诗书。把古人行处，从头检点，今人说底，却不须渠。更上石头，重登钟阜，画作金陵考古图。频相见，怕薰风早晚，便隔天隅。 
沁园春（庚午三月望日赋椿堂牡丹）
消得＿栏，也不枉教，车马如狂。怪元和一事，韩公子者，归来＿去，玉毁昆冈。为解花嘲，朝来试看，采佩殷霞怕断恪＞休怪，算只缘太艳，俗障难降。 
诗人未易平章。向百卉、凋零独后装。看洪炉大器，从来成晚，只须这著，也做花王。况是月坡，花围一尺，压尽纷纷琐细芳。还堪笑，笑龙钟老凤，方入都堂。 
沁园春（读史记有感）
试课阳坡，春后添栽，多少杉松。正桃坞昼浓，云溪风软，从容延叩，太史丞公。底事越人，见垣一壁，比过秦关遽失瞳。江神吏，灵能脱罟，不发卫平蒙。 
休言唐举无功。更休笑、丘轲自隘穷。算汩罗醒处，元来醉里，真敖假孟，毕竟谁封。太史亡言，床头酿熟，人在晴岚杳霭中。新堤路，喜＿枝鳞角，夭矫苍龙。 
锦堂春（留春）
最是元来，苦无风雨。只恁匆匆归去。看游丝、都不恨，恨秦淮新涨，向人东注。 
醉里仙人，惜春曾赋。却不解、留春且住。问何人、留得住。怕小山更有，碧芜春句。 
壶中天（寿丘枢密）
日躔东井，正轮锕鹩埃十分光洁。火令方中符国运，天与非常英杰。荦荦平生，眼空宇宙，绿发千寻雪。笑谈一镇，单于底事心慑。 
晚岁佛地功深，人间富贵，五湖烟水阔。谁遣心期事左，须酬满、麒麟勋业。又也何妨，长生仙，已在黄金阙。中原恢拓，要公归任调燮。 
烛影摇红（元宵）
青旆摇风，朱帘漏月黄昏早。蓬山万叠忽蜚来，上有千灯照。和气祥烟缭绕。映琼楼、五云缥缈。青裙缟袂，乱吹繁弦，九衢欢笑。 
元是琴堂，十分管领春光到。手移星宿下人寰，招客来仙岛。信道邦人见少。彷佛似、皇都春好。明年只恐，鳌山扈从，随班清晓。 
谒金门（用赵帐干韵）
烟漠漠。醉里看春都错。过了清明迟一著。牡丹重约摸。 
晓日渐明檐角。天与芳辰难却。驻得韶华元有药。桃源谁共约。 
水龙吟（寿李尚书）
道家弱水蓬莱，鲸波万里谁知得。人间自有，南昌居士，仙风道骨。诗似白星，貌如聃老，风尘挺出。向谪仙家里，滕王阁畔，飘玉佩、下丹阙。 
黄发四朝元老，又谁知、重生绿发。手提一笔，活人多少，三千功积。已冠文昌，人人瞻望，玉枢躔逼。对新凉、酒颊微红，宛是一星南极。 
喜迁莺（别陈新恩）
少年意气，脑燕兵胡革录，虏王区脱。眼底朦胧，腹中空洞，不著曹刘元白。闻道殊科八中，也要彩卢连掷。收拾尽，到如今但有，寸心如铁。 
天付，真奇特。口静神充，双眼胡僧碧。楚国离骚，唐朝词学，未信芳尘□歇。结取佳人香佩，截断儿曹绮舌。归去也，且斓斑戏彩，好春长日。 
喜迁莺（寿李文昌）
评君谁似，似长松千丈，离奇多节。骨瘦棱棱，文高荦荦，今日□来仙阙。走卒识公容貌，酋虏问公官阀。更史馆，一编书多少，频添勋业。 
伟绝。今岁别。新绿名孙，又见枝生叶。底事七旬，双瞳如水，毕竟桂花方发。赐第彤墀秋早，又一瑶枢光洁。故人也，念相逢谁似，凤池同列。 
喜迁莺（寿薛尚书）
一天风露，喜初行弹压，人间残暑。金母此时，云＿先降，又见枢星光吐。人道鸿＿逢日，可是东方明处。更天上、走王人络绎，仪鸾琼醑。 
听语。更希举。试把皇朝、盛事都来数。当日鳌头，皇扉侍母，绿发方瞳□□。更有飞凫王季，往往文星再聚。浑休问，但回班千岁，貂蝉成谱。 
喜迁莺（寿薛枢密）
去年玉燕，记曾期今岁，瑶光入度。今日都人，从头屈指，尽是黑头公辅。争道一朝语合，谁信千龄际遇。更积雨。晓来晴，洗出＿璃秋宇。 
笑语。知何许。旆卷青霓，来自钧天所。道骨仙风，安排顿著，须是人间紫府。要识云台高绝，更有凤池深处。从今数。看千秋万岁，永承明主。 
柳梢青（寿薛尚书）
官已尚书，人犹寒素，仙有名言。谓是若人，法当至贵，仍主修年。 
唐人四字鲜妍。堪照映、画堂彩烟。更对新凉，一声芝曲，万斛金船。 
柳梢青（和齐仙留春）
嫩绿成堆。朝来红紫，都在莓苔。方见春来，又闻春去，暗里谁催。 
人生易老何哉。春去矣、秋风又来。何似云溪，长春日月，无去无归。 
酹江月（丙子自寿）
平生有意，把六经膏泽，人人沾受。白被子明康节辈，浪说乘除先后。遇合一时，英雄千古，谁是高强手。蹉跎岁晚，临风浩然搔首。 
今但入梦青山，云＿深处，烟月生怀袖。宿有十年萧散愿，此段功缘须就。因忆坡公，仇池有约，莫误归时候。今朝对酒，歌此与君为寿。 
贺新郎（寿李端明）
袖手云溪畔。看人间、纷纷饥乌腐鼠，触蛮交战。便得金鱼垂玉带，多少雌黄点勘。算此语、必非河汉。直自弹冠班八座，更青春、数到期颐算。一段玉，无纤玷。 
公难学处尤堪羡。全似□、泠泠秋水，体清形健。衮处从来高一著，那肯随人脚转。要须是、常见乾坤清晏。天意未教公猛去，要都俞、了却从公便。歌寿校朱帘卷。 
宝鼎现（寿李端明）
绿杨欲舞，红杏微笑，春工渐侈。试偻指、自从嘉定，数到宝庆□□里。无一岁、不书年大有，问元功谁燮理。□□□、于变雍熙，如此自当千岁。 
况是端笏蓬莱陛。但看雍容、玉立山峙。炼五色、补天无迹，扶日天衢光四被。安清＿、填群心声色，恬然如谈笑耳。更八荒、民生奠枕、此著又当千岁。 
又况善述先猷，严武备、不能边鄙。阴功遍南北，千岁未多畴祉。且说总是三千岁。此际方岐嶷。听今日、处处笙歌，何止南楼十二。 
念奴娇（忆先庐春山之胜）
归来一笑，尚看看趁得，人间寒食。阿寿牵衣仍问我，双鬓新来添白。忍见庭前，去年芳草，依旧青青色。西湖雨后，绿波两岸平拍。 
天教断送流年，三之一矣，又是成疏隔。燕子春寒浑未到，谁说江南消息。玉树熏香，冰桃翻浪，好个山间景物。这回归去，松风深处横笛。 
念奴娇（初见海棠花）
嫣然一笑，向烛花光下，经年才见。欲语远羞如有恨，方得东君一盼。天意无情，更教微雨，香泪流丹脸。今朝霁色，笙歌初沸庭院。 
因是思入东屏，当年手植，遍桃源低岸。失脚东来春七度，辜负芳丛无限。问讯园丁，宁如归去，细与从头看。东风独立，白云遮断双眼。 
倾杯（丁亥自寿）
銮殿秋深，玉堂宵永，千门人静。问天上、西风几度，金盘光满，露浓银井。碧云下双鸾影。迤＿笙歌近笑语，群仙隐隐。更前问讯。堕在红尘今省。 
渐曙色、晓风清迥。更积霭沈阴、都卷尽。向窗前、引镜看来，尚喜精神炯炯。便折简、浮丘共酌，奈天也、未教酩酊。来岁却笑群仙，月寒空冷。余家天都山，乃浮丘仙升之地。 
醉蓬莱（寿王司直）
算千葩百卉，谁伴东风，早春时候。唯有江梅，在人间长久。雪后霜前，冲涉多少，尚精神如旧。岁岁年年，酴酥饮了，便为公寿。 
更向尊前席上，细看人与梅花，棱棱争瘦。桃李漫山，都落芳尘后。和气满身，参调玉弦，表天然孤秀。来岁今朝，星闱雾阁，一卮春酒。 
醉蓬莱（丙申自寿）
记蟾宫桂子，撒向人间，如今时候。□□□，□□□□□。白下长干，乱滩横笛，想昔游依旧。大海一沤，千年一息，谁称彭寿。 
开遍门前丹蕊，渐西风入东篱，酿成仙酒。□□□□，□□□□□。卓笔鸡笼，悬天宝盖，占断宣徽秀。来岁清苕，公家事了，斑衣蓝绶。 
西江月（壬辰自寿）
天上初秋桂子今岁七月，月中桂子下。庭前八月丹花。一年一度见仙槎。秋色分明如画。 
愿把阴功一脉，灯灯相续无涯。降祥作善岂其差。永作渔樵嘉话。 
西江月（癸巳自寿）
底事中秋无月，元来留待今宵。群仙拍手度仙桥。惊起眠龙夭矫。 
天上灵槎一度，人间八月江潮。西兴渡口几魂消癸丑八月侍亲西兴。又见潮生月上。 
满庭芳（雪登前岭。自己酉江右雪行弥月，四十七年无此乐也，今再见之）
未岁嘉平，初旬日四，雪中归自崇唐。山林湖海，一气接苍茫。踏尽玉龙千丈，更一望、龙尾天长。须臾上，高峰四顾，迤逦过前冈。 
群山，如玉削，松林百万，尽傅琼霜。浑疑是天际，一鹤翱翔。人道玉皇三六，欲一叩、风力方刚。明朝好，金乌衔烛，八表散祥光。 
满庭芳（戊戍上元喜霁，访开桃洞）
去腊飞花，今春未已，迤逦将度元宵。俄然甲子，青帝下新条。净扫一天沈霭，红轮满
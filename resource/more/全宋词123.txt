

　全宋词



夏元鼎
沁园春（和吕洞宾）
大道无名，金丹有验，工夫片时。似婴儿娇俊，不离门户，盈盈姹女，缓步深帏。二八当年，黄婆匹配，隔碍潜通势似危。须臾见，见灵明宝藏，一点星飞。 
其时。似执躬圭。深保护阴阳造化儿。转南辰北斗，回风混合，雷轰雨骤，只许天知。梦幻浮生，天长地久，云路著鞭休要迟。金不坏，合朋合德，三教同归。 
沁园春（和张虚靖）
太极才分，鸿＿凿破，云收雾开。见曦魂蟾魄，升沈昼夜，光含万象，机应丹台。火里栽莲，水中捉月，两个人人暗去来。鹊桥畔，任传神送气，巽户轰雷。 
微哉。火候休猜。无师授徒劳颜闵材。问从头下手，收因结果，争魂夺命，何处胚胎。小法旁门，幸勤一世，谩道修真不惹埃。争如我，水晶宫里，独步琼阶。 
沁园春
敢隐默，不敢戏传，始以小词，庸谢雅意 
天下江山，无如甘露，多景楼前。有谪仙公子，依山傍水，结茅筑圃，花竹森然。四季风光，一生乐事，真个壶中别有天。亭台巧，一琴一鹤，泥絮心田。 
不须块坐参禅。也不要区区学挂冠。但对境无心，山林钟鼎，流行坎止，闹里偷闲。向上玄关，南辰北斗，昼夜璇玑炼火还。分明见，本来面目，不是游魂。 
水调歌头
其胎息注想之迷，因与酬唱水调歌头于后。 
采取铅须密，诚意辨妍媸。休教错认，夺来鼎内及其时。二物分明真伪，一得还君永得，此事契天机。记取元阳动，妙用在虚危。 
法寅申，行子午，总皆非。自然时节，梦里也教不属精津气血，不是肺肝心肾，真土亦非脾。言下泄多矣，凡辈奈无知。 
水调歌头（十之二）
要识刀圭诀，一味水银铅。驴名马字，九三四八万千般。愚底转生分别，i地唤爷作父，荆棘满心田。去道日以远，至老昧蹄筌。 
譬如人，归故国，上轻帆。顺风得路，夜里也行船。岂问经州过县，管取投明须到，舟子自能牵。悟道亦如此，半句不相干。 
水调歌头（十之三）
耳目身之宝，固塞勿飞扬。存无守有，中间无念以为常。把定玄关一窍，视听尽收归里，坎兑互堤防。寤寐神依抱，形气两相忘。 
圆陀陀，光烁烁，貌堂堂。分明真我，罔象里全彰。此即非空非色，自是本来面目，阴鼎炼元阳。出世真如佛，余二莫思量。 
水调歌头（十之四）
真一北方气，玄武产先天。自然感合，蛇儿却把黑龟缠。便是蟾乌遇朔，亲见虎龙吞啖，顷刻过昆仑。赤黑达表里，炼就水银铅。 
有中无，无中有，雨玄玄。生身来处，逆顺圣凡分。下士闻之大笑，不笑不足为道，难为俗人论。土塞命门了，去住管由君。 
水调歌头（十之五）
律应黄钟候，天地尚胚浑。腾腾一气，家园平地一枝春。下手依时急采，莫放中宫芽溢，害里却生恩。火候精勤处，加减武和文。 
定浮沈，明主客，别疏亲。真铅留汞，造化合乾坤。此是身中灵宝，谁信龙从火出，二八共成斤。些子希夷法，只在弄精魂。 
水调歌头（十之六）
擒得铅归舍，进火莫教迟。抽添沐浴，临炉一意且防危。只为婴儿未壮，全藉黄婆养育，丁老共扶持。火力频加减，外药亦如之。 
汞生芽，铅作祖，土刀圭。火生于木，炎盛汞还飞。要得水银真死，须待阴浮阳伏，杂类降灰池。用铅终不用，古语岂吾欺。 
水调歌头（十之七）
要蹑天仙步，金丹是法身。不知谓气，须还识后自然真。大道从花孕子，点出个中阴魄，乌兔合阳魂。北斗随罡转，天地正氤氲。 
采依时，炼依法，莫辞勤。立跻圣域，从此脱沈沦。夜气正当过半，龙虎自然蛰动，势欲撼乾坤。片饷工夫耳，庄算八千春。 
水调歌头（十之八）
神气精三药，举世没人知。气随精化，镇常神逐气无归。心地不明天巧。业识更缠地网，背却上天梯。今古多豪杰，生死醉如泥。 
树头珠，潭底日，显金机。两般识破，性命更何疑。活捉金精入木，炼就当初真一，方表丈夫儿。信取玄中趣，端的世间稀。 
水调歌头（十之九）
闻道不嫌晚，悟了莫悠悠。过时不炼，今生乌兔恐难留。些子乾坤简易，不问在朝居市，达者尽堪修。火候无斤两，大药本非遥。 
守旁门，囚冷屋，望升超。迷迷相授，生死不相饶。未识先天一气，孰辨五行生克，不向眼前求。试道工夫易，福薄又难消。 
水调歌头（十之十）
我有一竿竹，偏会取根源。从来汲水桔槔，直挈上西天。不许常人著手，管定竿头先折，提桶落寒泉。拨得机关转，北斗向南看。 
仗回风，乘偃月，勿波澜。麻姑此日，西北见张骞。选佛妙高峰顶，饮罢醍醐似醉，独坐玩婵娟。水湛月明处，太极更无前。 
西江月
道，金鱼要换金丹，龟龄鹤算不知年，子其勉之，当遇赤城人矣。后于祝融峰遇圣师，指迷金丹大道，果应存无守有，顷刻而成之妙。乃知十余年间钻冰取火，盲修瞎炼，今一得永得，实在目前。因足前梦，为《西江月》调，以纪其实，并简同行。林质父。质父见和，意谓有道无丹，当求画前大易，遂与酬唱十首于后。 
四十修真学道，金鱼要换金丹。龟龄鹤算不知年。行满身冲霄汉。 
此事希夷玄奥，功参造化难言。眼前有药耀山川。好把元阳修炼。 
西江月（十之二）
面目本来是道，阴阳造化成丹。骑牛寻犊不知原。真是三家村汉。 
古圣立言设象，后人得象忘言。且如乾画必三川。舍此如何烹炼。 
西江月（十之三）
太一画前是道，全凭龙虎成丹。九还七返保长年。好个逍遥闲汉。 
日诣金门玉殿，青衣引赞无言。回风混合万神安。功向虚无中炼。 
西江月（十之四）
举世沈迷大道，傍门小法求丹。咽津纳气等成仙。真个无知痴汉。 
何异雄鸡抱卵，梦同哑子交言。阴阳非类隔天渊。总是盲修瞎炼。 
西江月（十之五）
不死谷神妙道，杳冥中有还丹。坤牛乾马运无边。却是修行真汉。 
脱去名缰利锁，金童玉女传言。工夫片饷彻玄关。水火从教法炼。 
西江月（十之六）
大隐居尘奉道，衰颜能返朱丹。要须有主种三田。方免驱驰淮汉。 
天下江山第一，昆仑景胜何言。希夷妙处集真仙。默默重帘修炼。 
西江月（十之七）
万里担簦访道，要知一点灵丹。日乌月兔在朝元。岂在迢迢云汉。 
罔象求珠易得，离明契后难言。五金八石是虚传。争似阳修阴炼。 
西江月（十之八）
达磨西来说道，十年面壁安丹。争知水火不交煎。因果谩成罗汉。 
仰箭射空力尽，依然坠地何言。虚空拶破强参禅。肯把金丹烧炼。 
西江月（十之九）
几载鸡窗求道，费他兔楮铅丹。经书子史尽蹄筌。鹿走徒嗟秦汉。 
百代兴亡瞬息，徒留纸上陈言。谁知太始道常存。乌兔仙家修炼。 
西江月（十之十）
行处青牛引道，飞来鹤顶呈丹。谈玄玉局在西川。此日方当龙汉。 
千载寂寥吾道，可怜平叔多言。画蛇添足悟真篇。付与谁人修炼。 
水调歌头
尽性之道。愿方为世唾弃，曷能明子贡不传之旨。荷来诚既切，竟以诞圣于北方壬癸之位，为水调一词以谢，并呈乡人赵抚干季清、周提干达道，幸反求之有余师矣 
三三乾妙画，佑圣诞弥辰。北方壬癸，水生于坎产元精。一数先天有象，元始化生相应，灵气属阳神。寿永齐天地，万物尽回春。 
说龟蛇，名黑杀，蕴深仁。阴中阳长，要知害里却生恩。此意宜参造化，正是金丹大道，不在咽精津。富贵公方逼，肯问出人伦。 
水调歌头
光诸丹经以质难。意初未释，凡辨问数十条，乃噤不语，垂首怅然而去。后忽具信香誓状，谓历江、淮、闽、浙，拜师几百，不识向上玄关，觉今是而昨非。不知其所觉何事，谬赠以水调一词。有天台郭应昌、仪真胡尧咨、徐勋、金陵赵拱、湖湘唐纯素预焉 
人身藏宇宙，乌兔走西东。昼舒夜卷，不拘春夏与秋冬。存想非心非肾，吐纳非精非气，子午谩行功。一点真灵宝，混合自回风。 
感婴儿，交姹女，爱丁公。黄婆匹配，一时辰内上仙宫。恍惚无中有象，阳火阴符密契，大道属鸿＿。火候能调理，天地与无穷。 
西江月（答王和父送□错认水酒）
甘露醴泉天降，琼浆玉液仙方。一壶馥郁喷天香。L蘖人间怎酿。 
要使周天火候，不应错认风光。浮沈清浊自斟量。日醉蓬莱方丈。 
西江月（送腊茶答王和父）
万汇阳春吐秀，争如雀舌含英。先天一气社前升。啖出昆仑峰顶。 
要得丁公煅炼，飞成宝屑窗尘。蜜脾神用脱金形。送与仙翁体认。 
贺新郎（和刘宰潜夫韵）
天上神仙路。问谁能、超凡入圣，平虚交付。三岛十洲无限景，稳驾鸾舆鹤驭。更驯伏、木龙金虎。造化小儿真剧戏，炼阳精、要戴乾为父。须定力，似愚鲁。 
三旬一遇交乌兔。便丹成、天长地久，桑田变否。四象五行攒簇处，全藉黄婆真土。无私授、人多胡做。堪叹红尘声利客，向花朝月夕寻妆妇。应不解，乘槎去。 
满江红
人世何为，江湖上、渔蓑堪老。鸣榔处，汪汪万顷，清波无垢。＿乃一声虚谷应。夷犹短棹关心否。向晚来、垂钓傍寒汀，牵星斗。 
砂碛畔，蒹葭茂。烟波际，盟鸥友。喜清风明月，多情相守。紫绶金章朝路险，青蓑箬笠沧溟浩。舍浮云、富贵乐天真，酾江酒。 
满庭芳
久视长生，登仙大道，思量无甚神通。正心诚意，儒释道俱同。虽是无为清净，依然要、八面玲珑。朝朝见，日乌月兔，造化运西东。 
黄婆能匹配，天机玄妙，朔会相逢。正三旬一遇，消息无穷。不待存心想肾，非关是、打坐谈空。君知否，灵明宝藏，收在水晶宫。 

　


　全宋词



吴潜
满江红（送李御带珙）
红玉阶前，问何事、翩然引去。湖海上、一汀鸥鹭，半帆烟雨。报国无门空自怨，济时有策从谁吐。过垂虹亭下系扁舟，鲈堪煮。 
拼一醉，留君住。歌一曲，送君路。遍江南江北，欲归何处。世事悠悠浑未了，年光冉冉今如许。试举头、一笑问青天，天无语。 
满江红（送陈方伯上襄州幕府）
露驿星程，又还控、西风征辔。原自有、孔璋书檄，元龙豪气。蜀道尚惊鼙鼓后，神州正在干戈里。佐元戎、一柱稳擎天，襄之水。 
功名事，山林计。人易老，时难值。看新丝一发，甚吾衰矣。转首从游十五载，关心契阔三千里。便秋空、边雁落江南，书来未。 
满江红（齐山绣春台）
十二年前，曾上到、绣春台顶。双脚健、不烦筇杖，透岩穿岭。老去渐消狂气习，重来依旧佳风景。想牧之、千载尚神游，空山冷。 
山之下，江流永。江之外，淮山暝。望中原何处，虎狼犹梗。句蠡规模非浅近，石苻事业真俄顷。问古今、宇宙竟如何，无人省。 
满江红（豫章滕王阁）
万里西风，吹我上、滕王高阁。正槛外、楚山云涨，楚江涛作。何处征帆木末去，有时野鸟沙边落。近帘钩、暮雨掩空来，今犹昨。 
秋渐紧，添离索。天正远，伤飘泊。叹十年心事，休休莫莫。岁月无多人易老，乾坤虽大愁难著。向黄昏、断送客魂消，城头角。 
满江红（金陵乌衣园）
柳带榆钱，又还过、清明寒食。天一笑、满园罗绮，满城箫笛。花树得晴红欲染，远山过雨青如滴。问江南、池馆有谁来，江南客。 
乌衣巷，今犹昔。乌衣事，今难觅。但年年燕子，晚烟斜日。抖擞一春尘土债，悲凉万古英雄迹。且芳尊、随分趁芳时，休虚掷。 
满江红（和吕居仁侍郎东里先生韵）
拟卜三椽，问何处、水回山曲。朝暮景、清风当户，白云藏屋。更得四时瓶贮酒，未输一品腰围玉。待千章、手种木成阴，周遮绿。 
且休＿，陶令菊。也休羡，子猷竹。算百年一梦，谁荣谁辱。唤客烹茶闲话了，呼童取枕佳眠足。但晨香、一炷愿天公，时丰熟。 
满江红（寄赵文仲、南仲领淮东帅宪）
岳后湘灵，曾孕个、擎天人物。临古岘、纶巾羽扇，笑驱胡羯。护塞十年高叔子，出师一表侪诸葛。有孤忠、分付与佳儿，真衣钵。 
刘家骥，驰空阔。薛家凤，飞横绝。比君家兄弟，可能豪杰。草木声名如电扫，毡裘心胆闻风折。待安排、江汉一篇诗，归来说。 
满江红
细阅浮生，为甚底、区区碌碌。算只是、信缘随分，早寻归宿。造物小儿＿簸弄，翻云覆雨难擐触。谩一堆、岁月鬓边来，跳丸速。 
田二顷，非无粟。官四品，非无禄。更不知足后，待何时足。恰好园池原自有，近来新创三椽屋。且饥时、吃饭困时眠，不为福。 
满江红（送吴叔永尚书）
举世悠悠，何妨任、流行坎止。算是处、鲜鱼羹饭，吃来都美。暇日扁舟清＿上，倦时一枕薰风里。试回头、堆案省文书，徒劳尔。 
南浦路，东溪水。离索恨，飘零意。况星星鬓影，近来如此。万事尽由天倒断，三才自有人撑抵。但多吟、康节醉中诗，频相寄。 
满江红（九日效行）
岁岁登高，算难得、今年美景。尽敛却、雨霾风障，雾沈云暝。远岫四呈青欲滴，长空一抹明于镜。更天教、老子放眉头，边烽静。 
数本菊，香能劲。数朵桂，香尤胜。向尊前一笑，几多清兴。安得便如彭泽去，不妨且作山翁酩。尽古今、成败共兴亡，都休省。 
满江红（禾兴月波楼和友人韵）
日薄寒空，正泽国、一汀霜叶。过万里、西风塞雁，数声哀咽。耿耿有怀天可讯，悠悠此恨谁能说。倚阑干、老泪落关山，平芜隔。 
提短剑，腰长铗。昔壮志，今华发。有江湖征棹，水云深阔。要斩＿鼯埋九地，可怜乌兔驰双辙。羡渠侬、健笔扫磨崖，文章别。 
满江红（和吴季永侍郎见寄）
乍雨还晴，正轻暖轻寒帘幕。时怅望、故人烟水，鹭翻鸥落。老去可堪离恨结，新来转觉吟情薄。况等闲、客里送年华，成挥霍。 
天一顾，西南角。人万里，风埃阔。笑长卿归蜀，锦衣徒著。不是等闲螳臂怒，也休刚道鸡声恶。但千年、往事误平凉，今番莫。 
满江红（刘表翁右司席上）
痴霭顽阴，风扫尽、安排今夕。便放出、一轮金镜，皎然虚碧。照彻肺肝明似水，是中空洞无他物。倚亭皋、搔首问天公，天应识。 
人共景，都非昔。君共我，俱成客。且相逢一笑，笙歌箫笛。老去可怜杯酒减，醉来谩把阑干拍。便明朝、烟水挂征帆，还相忆。 
满江红（姑苏灵岩寺涵空阁）
客子愁来，闲信马、到涵空阁。谁为我、敛云收雾，青天为幕。八万顷湖如镜静，波神护断东南角。望孤帆、杳杳度微茫，山邀却。 
三塞外，纷狐貉。三径里，悲猿鹤。笑鸱夷老子，占他头著。正使百年能几许，看来万事难描摸。问吴王、池馆复何如，霜枫落。 
满江红（梅）
试马东风，且来问、南枝消息。正小墅、几株斜倚，数花轻拆。自有山中幽态度，谁知世上真颜色。叹君家、五岭我双溪，俱成客。 
长塞管，孤城笛。天未晓，人犹寂。有几多心事，露清月白。好把寒英都放了，莫教春讯能占得。问竹篱、茅舍景如何，惟渠识。 
满江红（京口凤凰池和芦川“春水连天”韵。池，苏魏公旧游也。）
借问如何，春能好、客怀偏恶。消遣底、闲言闲语，近都慵作。岁月从今休点检，江湖自古多流落。倚危亭、目断野云边，孤舟泊。 
人事改，人情薄。退后步，争先著。且开尊洗盏，为君斟酌。拂拭凤凰池上景，凄凉猿鹤山中约。更东阳、憔悴到腰围，浑如削。 
哨遍（括兰亭记）
在晋永和，癸丑暮春，初作兰亭会。集众贤，临峻岭崇山，有茂林修竹流水。畅幽情，纵无管弦丝竹，一觞一咏佳天气。于宇宙之中，游心骋目，此娱信可乐只。念人生相与放形骸。或一室晤言襟抱开。静躁虽殊，当其可欣，不知老至。 
然倦复何之。情随事改悲相系。俯仰间遗迹，往往俱成陈矣。况约境变迁，终期于尽，修龄短景都能几。谩古换今移，时消物化，痛哉莫大生死。每临文吊往一兴嗟。亦自悼不能喻于怀。算彭殇、妄虚均尔。今之视昔如契，后视今犹昔。故聊叙录时人所述，慨想世殊事异。后之来者览斯文，将悠然、有感于此。 
水调歌头（焦山）
铁瓮古形势，相对立金焦。长江万里东注，晓吹卷惊涛。天际孤云来去，水际孤帆上下，天共水相邀。远岫忽明晦，好景画难描。 
混隋陈，分宋魏，战孙曹。回头千载陈迹，痴绝倚亭皋。惟有汀边鸥鹭，不管人间兴废，一抹度青霄。安得身飞去，举手谢尘嚣。 
水调歌头（＿・川溪亭）
皎月亦常有，今夜独娟娟。浮云万里收尽，人在水晶奁。矫首银河澄澈，搔首金风浩荡，毛发亦冷然。宇宙能空阔，磨蚁正回旋。 
倩渔翁，撑舴艋，柳阴边。垂纶下饵，须臾钓得两三鲜。唤客烹鱼酾酒，伴我高吟长啸，烂醉即佳眠。何用骖鸾去，已是地行仙。 
水调歌头（送赵文仲龙学）
宛水才停棹，一舸又澄江。岩花篱蕊开遍，时节正重阳。唤起沙汀渔父，揽取一天秋色，无处不潇湘。有酒时鲸吸，醉里是吾乡。 
济时心，忧国志，问穹苍。是非得失，成败何用苦论量。年事飞乌奔兔，世事崩崖惊浪，此别意茫茫。但愿身强健，努力报君王。 
水调歌头（送叔永文昌）
才惜季方去，又更别元方。惊心天上双凤，接翅下高冈。万里瞿塘烟浪，一片昭亭云月，渺渺正相望。夜雨连风壑，此意独凄凉。 
杜鹃声，犹不住，搅离肠。黄鸡白酒，吾亦归兴动江乡。人事纷纷难料，世事悠悠难说，何处问穹苍。肯落儿曹泪，一笑付沧浪。 
水调歌头（江淮一览）
勋业竟何许，日日倚危楼。天风吹动襟袖，身世一轻鸥。山际云收云合，沙际舟来舟去，野意已先秋。很石痴顽甚，不省古今愁。 
郗兵强，韩舰整，说徐州。但怜吾衰久矣，此事恐悠悠。欲破诸公磊块，且倩一杯浇酹，休要问更筹。星斗阑干角，手摘莫惊不。 
沁园春（多景楼）
第一江山，无边境界，压四百州。正天低云冻，山寒木落，萧条楚塞，寂寞吴舟。白鸟孤飞，暮鸦群注，烟霭微茫锁戍楼。凭阑久，问匈奴未灭，底事菟裘。 
回头，祖敬何刘。曾解把功名谈笑收。算当时多少，英雄气概，到今惟有，废垅荒丘。梦里光阴，眼前风景，一片今愁共古愁。人间事，尽悠悠且且，莫莫休休。 
沁园春（江西道中）
落雁横空，乱鸦投树，孤村暮烟。有渔翁拖网，牧儿戴笠，行从水畔，唱过山前。雨阁还垂，云低欲堕，何处行人唤渡船。萧萧处，更柴门草店，竹外松边。 
＿然，倚马停鞭。叹客袂征衫岁月迁。既不缘富贵，功名系绊，非因妻子，田宅萦牵。只有寸心，难忘斯世，磊块轮镏者天。愁无奈，且三杯浊酒，一枕酣眠。 
贺新郎（送吴季永侍郎）
说著成凄楚。正尘飞、岷峨滟，兔嗥狐舞。颇牧禁中留不住，弹压征西幕府。便一舸、月汀烟渚。四塞三关天样险，问何人、自辟＿鼯路。成败事，几今古。 
荼＿芍药春将暮。最无情、飘零柳絮，搅人离绪。屈指秋风吹雁信，应忆西湖夜雨。谩岁月、消磨如许。上下四方男子志，肯临歧、昵昵儿曹语。呼大白，为君举。 
贺新郎（吴中韩氏沧浪亭和吴梦窗韵）
扑尽征衫气。小夷犹、尊杖履，踏开花事。邂逅山翁行乐处，何似乌衣旧里。叹芳草、舞台歌地。百岁光阴如梦断，算古今、兴废都如此。何用洒，儿曹泪。 
江南自有渔樵队。想家山、猿愁鹤怨，问人归未。寄语寒梅休放尽，留取三花两蕊。待老子、领些春意。皎皎风流心自许，尽何妨、瘦影横斜水。烦翠羽，伴醒醉。 
贺新郎（寓言）
可意人如玉。小帘栊、轻匀淡泞，道家装束。长恨春归无寻处，全在波明黛绿。看冶叶、倡条浑俗。比似江梅清有韵，更临风、对月斜依竹。看不足，咏不足。 
曲屏半掩青山簇。正轻寒、夜来花睡，半＿残烛。缥缈九霞光里梦，香在衣裳剩馥。又只恐、铜壶声促。试问送人归去后，对一奁、花影垂金粟。肠易断，倩谁续。 
贺新郎（用赵用父左司韵送郑宗丞）
又是春残去。倚东风、寒云淡日，堕红飘絮。燕社鸿秋人不问，尽管吴笙越鼓。但短发、星星无数。万事惟消彭泽醉，也何妨、袖卷长沙舞。身与世，只如许。 
阑干拍手闲情绪。便明朝、苍鸥白鹭，北山南浦。笑指午桥桥畔路，帘幕深深院宇。尚趁得、柳烟花雾。我亦故山猿鹤怨，问何时、归棹双溪渚。歌一曲，恨千缕。 
贺新郎（寄赵南仲端明）
烟树瓜洲岸。望旌旗、猎猎摇空，故人天远。不似沙鸥飞得渡，直到雕鞍侧畔。但徙倚、危阑目断。自古钟情须我辈，况人间、万事思量遍。涛似雪，风如箭。 
扬州十里朱帘卷。想桃根桃叶，依稀旧家庭院。谁把青红吹到眼，知有醉翁局段。便回首、舟移帆转。渺渺江波愁未了，正淮山、日幕云撩乱。阁酒盏，倚歌扇。 
贺新郎（春感）
笑口开能几。把年年、芳情冶思，总抛闲里。桃杏枝头春才半，寒食清明又是。但岁月、飙飞川逝。回首秦楼双燕语，到如今、目断斜阳外。将往事，试重记。 
香罗尚有相思泪。算人生、新愁易积，旧欢难继。水上流红无觅处，还隔关山万里。但赢得、新来憔悴。昨夜东风颠狂后，想余芳、尽是飘零底。词写就，倩谁寄。 
满庭芳（春感）
漠漠春阴，疏疏春雨，鹁鸠唤起春眠。小园人静，独自倚秋千。又见飘红堕雪，芳径里、都是花钿。年年事，闲愁闲闷，挂在绿杨边。 
寻思，都遍了，功名竹帛，富贵貂蝉。但身为利锁，心被名牵。争似依山傍水，数椽外、二顷良田。无萦绊，炊粳酿秫，长是好花天。 
满庭芳（西湖）
春水溶溶，春山漠漠，淡烟浅罩轻笼。危楼阑槛，掠面小东风。又是飞花落絮，芳草暗、万绿成丛。闲徙倚，百年人事，都在画船中。 
故园，无恙否，一溪翠竹，两径苍松。更有鱼堪钓，有秫堪舂。底事尘驱物役，空回首、社燕秋鸿。功名已，萧骚短鬓，分付与青铜。 
酹江月（瓜洲会赵南仲端明）
红尘飞骑，报元戎小队，踏青南陌。雪浪堆边呼晓渡，吴楚半江分坼。岁月惊心，风埃眯目，相对头俱白。杨花撩乱，可怜如此春色。 
谁道燕燕莺莺，多情犹自，认得年时客。重唱江南肠断句，为我满倾云液。画鼓舟移，金鞍人远，一饷烟波隔。斜阳冉冉，依然无限惨恻。 
酹江月（梅）
晓来窗外，正南枝初放，两花三蕊。千古春风头上立，羞退桃繁李。姑射神游，寿阳妆褪，色界尘都洗。竹扉松户，平生所寄聊耳。 
堪笑强说和羹，此君心事，指高山流水。陇驿凄凉，却怕被、哀角城头吹起。此处关情，为他凝伫，淡月清霜里。巡檐何事，岁寒相誓而已。 
酹江月（暇日登新楼，望扬州于云烟缈之间，寄赵南仲端明）
半空楼阁，把江山图画，一时收拾。白鸟孤飞飞尽处，最好暮天秋碧。万里西风，百年人事，谩倚阑干拍。凝眸何许，扬州烟树历历。 
应念老子年来，浮名浮利，已作虚空掷。三径才寻归活计，又是飘零为客。回首平生，惊心双鬓，客易成＿恻。尊前一笑，且由醉帽＿侧。 
八声甘州（和魏鹤山韵）
任渠侬、造物自儿嬉。安能止吾归。有秋来竹径，春时花坞，夏里荷漪。何事东涂西抹，空遣鬓毛稀，矫首看鸿鹄，远举高飞。 
点检人间今古，部谁为赢局，底是输棋。谩区区成败，蚁阵与蜗围。便掀天卷地勋业，怕山中、拍手笑希夷。如何是，一尊相属，万事休知。 
八声甘州（寿吴叔永文昌、季永侍郎）
记高冈、两凤揽朝晖，翩翻万里来。向槐厅深处，松厅紧里，却立徘徊。一舸风帆烟浪，拟竖锦江桅。聊为玄晖老，共拂尘埃。 
我亦归来岩壑，正不妨散诞，笑口频开。算人间成败，何用苦惊猜。便江南、求田问舍，把岁寒、三友一圈栽。今宵酒，只消鲸吸，不要论杯。 
二郎神
小楼向晚，正柳锁、一城烟雨。记十里吴山，绣帘朱户，曾学宫词内舞。浪逐东风无人管，但脉脉、岁移年度。嗟往事未尘，新愁还织，怎堪重诉。 
凝伫。问春何事，飞红飘絮。纵杜曲秦川，旧家都在，谁寄音书说与。野草凄迷，暮云深黯，浑自替人无绪。珠泪滴，应把寸肠万结，夜帷深处。 
解连环
彩桡芳苑。嗟东风梦断，燕残莺懒。谩记得、标格精神，正云涨暮天，雨荒闲馆。嫩绿殷红，但回首、一川波暖。想娇情慧态，倚褪淡妆，画楼帘卷。 
吴歌数声冉冉。料移商变羽，人共天远。须信道、飞絮游丝，尽春去春来，景色偷换。扫罢蛮笺，难寄我、浓愁深怨。且如今，问龟问卜，望伊意转。 
汉宫春（吴中齐云楼）
楼观齐云，正霜明天净，一雁高飞。江南倦客徙倚，目断双溪。凭阑自语，算从来、总是儿痴。青镜里，数丝点鬓，问渠何事忘归。 
幸有三椽茅屋，更小园随分，秋实春菲。几多清风皎月，美景良时。陶贤乐圣，尽由他、歧路危机。须信道，功名富贵，大都磨蚁醯鸡。 
祝英台近（和吴叔永文昌韵）
碧云开，红日丽，宫柳碎繁影。犹记朝回，马兀梦频醒。天教一舸江湖，数椽涧壑，渐摆脱、世间尘境。 
已深省。添买竹坞千畦，荷漪两三顷。鹤引禽伸，日月峤壶永。不须瓮里思量，隙中驰骛，也莫管、玉关风景。 
祝英台近（和辛稼轩“宝钗分”韵）
雾霏霏，云漠漠，新绿涨幽浦。梦里家山，春透一犁雨。伤心塞雁回来，问人归未，怎知道、蜗名留住。 
镜中觑。近年短发难簪，丝丝不禁数。蕙帐尘侵，凄切共谁语。被他轻暖轻寒，将人憔悴，正闷里、梅花残去。 
祝英台近
旋安排，新捻合，莺谷共烟浦。好处偏a，一向风和雨。今朝捱得晴明，拖条藜杖，一齐把、春光黏住。 
且闲觑。水边行过幽亭，修竹净堪数。百舌楼罗，渐次般言语。从今排日追游，留连光景，但管取、笼灯归去。 
摸鱼儿
满园林、瘦红肥绿，休休春事无几。杜鹃唤起三更梦，窗外露澄风细。浑不寐。但目看、一帘夜月移花未。推衾自起。念岁月如流，容颜不驻，镜里留无计。 
人间事。休说贱贫富贵。天公长把人戏。萧裴曹郭今何在，空有旧闻千纸。君谩试。数青史荣名，到底三无二。浮生似寄。争似得江湖，烟蓑雨笠，不被蜗蝇系。 
喜迁莺
良辰佳节。问底事，十番九番为客
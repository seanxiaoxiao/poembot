人
西风海色秋无际。双泪如铅水。白羊成队梦初平。挂杖敲云、云处晓鸿惊。 
小琼闲抱银筝笑。问有芳卿否。玉书分付莫开封。明日人间临水、拾流红。 
卜算子（梦中作）
尽道是伤春，不似悲秋怨。门外分明见远山，人不见，空肠断。 
朝来一霎晴，薄暮西风远。却忆黄花小雨声，误落下、三四点。 

　


　全宋词



黄子行
西湖月（自度商调）
湖光冷浸玻璃，荡一饷薰风，小舟如叶。藕花十丈，云梳雾洗，翠娇红怯。壶觞围坐处，正酒X吹波红映颊。尚记得、玉臂生凉，不放汗香轻浃。 
人小摘墙榴，为碎掐猩红，细认裙褶。旧游如梦，新愁似织，泪珠盈睫。秋娘风味在，怎得对银G生笑靥。消瘦沈约诗腰，仿佛堪捻。 
西湖月（探梅）
初弦月挂林梢，又一番西园，探梅消息。粉墙朱户，苔枝露蕊，淡匀轻饰。玉儿应有恨，为怅望东昏相记忆。便解佩、飞入云阶，长伴此花倾国。 
诗腰瘦损刘郎，记立马攀条，倚阑横笛。少年风味，拈花弄蕊，爱香怜色。扬州何逊在，试点染吟笺留醉墨。谩赢得、疏影寒窗，夜深孤寂。 
贺新郎（冰箸）
开遍寒梅萼。正东皇、排酥砌玉，幻成楼阁。十万琼琚仙女队，来趁春光游乐。向醉里、玉簪轻落。零乱不知何处去，甚人间、一夜东风恶。吹起在，画檐角。 
参差向晓森如削。似吴姬、妆残粉指，向人垂著。好似西园笋瘦，红锦衤朋儿乍剥。且莫遣、儿童敲却。拟办羔儿香瓮酒，唤刘叉、来醉尊前约。吟好句，再描摸。 
满江红（归自湖南题富春馆）
津鼓匆匆，犹记得、故人相送。春江上、鸟啼花影，马嘶香。情逐阳关金缕断，泪和杨柳春丝重。算别来、几度月明时，相思梦。 
山万叠，愁眉耸。春一点，归心动。问风俦月侣，有谁游从。百里家山明日到，一尊芳酒今宵共。任楼头、吹尽五更风，梅花弄。 
花心动（落梅）
谁倚青楼，把谪仙长笛，数声吹裂。一片乍零，千点还飞，正是雨晴时节。水晶帘外东风起，卷不尽、满庭香雪，画阑小，斜铺乱s，翠苔成缬。 
袅袅余香未歇。空怅望音尘，两眉愁切。翠袖泪干，粉额妆寒，此恨有谁同说。江南春信无痕迹，余情在、冷烟残月。梦魂远，兰灯伴人易灭。 
小重山
一点斜阳红欲滴。白鸥飞不尽，楚天碧。渔歌声断晚风急。搅芦花，飞雪满林湿。 
孤馆百尤集。家山千里远，梦难觅。江湖风月好休拾。故溪云，深处著蓑笠。 

　


　全宋词



龙紫蓬
齐天乐（题滕王阁）
雨帘云栋重寻处，青红半空飞去。槛影侵鸥，檐光送雁，摇荡秋容千里。歌珠舞翠。怎禁得无情，一江流水。可是西山，半眉新绿向人觑。 
千年留下胜赏，尽登临无限，须付才思。坏堞闲愁，危樯往恨，欲拍阑干无路。新碑旧记。更今古匆匆，一番兴废。立尽斜阳，共谁评半语。 

　


　全宋词



萧允之
渡江云（春感用清真韵）
蔷薇开欲谢，峭寒渐少，轩槛俯晴沙。先来愁未了，又听一声，新阕落渔家。徘徊伫立，似玉笛、三弄昭华。春昼长、暗怀谁写，戏墨乱翻鸦。吁嗟。诗情犹念隽，酒兴偏豪，记南楼月下。曾共乐、沈烟绮席，烛影窗纱。农香秀色知何处，甚忘却、堤柳汀葭。空惆怅，无人共采苹花。 
满江红（雨中有怀）
冷逼疏帘，浑不似、今春寂寞。风雨横，赏心欢事，总如云薄。柳眼花须空点缀，莺情蝶思应萧索。但绕庭、流水碧潺潺，车音邈。 
怀往事，孤素约。酒未饮，愁先觉。甚中年滋味，共谁商略。芳草易添闲客恨，垂杨难系行人脚。谩几回、吟遍夕阳红，阑干角。 
琐窗寒
细雨收尘，轻寒弄日，柳丝掠道。桃边杏处，犹记玉骢曾到。对东风、回首旧游，香销艳歇无音耗。怅佳人、有约难来，绿遍满庭芳草。 
愁抱。沈吟久，翠珥金钿，为何人好。回文细字，尘暗当年纤缟。倚阑干、斜阳又西，欢期易失春易老。待何时、再觅珍丛，共把清尊倒。 
蝶恋花
十幅归帆风力满。记得来时，买酒朱桥畔。远树平芜空目断。乱山惟见斜阳半。 
谁把新声翻玉管。吹过沧洲，多少伤春怨。已是客怀如絮乱。画楼人更回头看。 
虞美人
朱楼曾记回娇盼。满坐春风转。红潮生面酒微醺。一曲清歌留往、半窗云。 
大都咫尺无消息。望断青鸾翼。夜长香短烛花红。多少思量只在、雨声中。 
点绛唇（记梦）
花径相逢，眼期心诺情如昨。怕人疑著。佯弄秋千索。 
知有而今，何似留初莫。愁难托。雨铃风铎。梦断灯花落。 

　


　全宋词



段宏章
洞仙歌
一庭晴雪，了东风孤注。睡起浓香占窗户。对翠蛟盘雨，白凤迎风，知谁见、愁与飞红流处。 
想飞琼弄玉，共驾苍烟，欲向人间挽春住。清泪满檀心，如此江山，都付与、斜阳杜宇。是曾约梅花带春来，又自共梨花，送春归去。 

　


　全宋词



刘贵翁
满庭芳（萍）
宫鸟西飞，杨花北去，春风飘向伊谁。盈盈小小，轻薄不堪肥。天付风流到骨，消不尽、流落青池。谁知道，踏歌朝暮，痴绝待渠归。 
郑春似酒，日痕生绀，裙色明漪。笑东家西沼，到处依依。同是东风种得，独无据，飘泊年时。青梅落，水光帘影，小翠立横枝。 

　


　全宋词



黄霁宇
水龙吟（青丝木香）
丽华一握青丝，金珠粟粟香环里，春窥绮阁，新妆风舞，铢衣如碎。翠凤苍虬，骑来下界，蝶惊蜂避。甚三生富贵，垂垂晓露，犹凝满身珠翠。 
谁共那人结发，问何时、蹇修为理。对化一笑，香茸易翦，碎金难缀。半点芳心，乱愁如织，缕丝传意。倩东皇、拂拭新条，更与作、来生计。 

　


　全宋词



刘天迪
齐天乐（严县尹度上和李观我韵）
瑞麟香软飞瑶席，吟仙笑陪欢宴。桐影吹香，梅阴弄碧，一味微凉堪荐。停杯缓劝。记罗帕求诗，琵琶遮面。十载扬州，梦回前事楚云远。 
人生总是逆旅，但相逢一笑，如此何限。采石宫袍，沈香醉笔，何似轻衫小扇。流年暗换。甚新雨情怀，故园心眼。明日西江，斜阳帆影转。 
一萼红（夜闻南妇哭北夫）
拥孤衾，正朔风凄紧，毡帐夜生寒。春梦无凭，秋期又误，迢递烟水云山。断肠处、黄茅瘴雨，恨骢马、憔悴只空还。揉翠盟孤，啼红怨切，暗老朱颜。 
堪叹扬州十里，甚倡条冶叶，不省春残。蔡琰悲笳，昭君怨曲，何预当日悲欢。谩赢得、西邻倦客，空惆怅、今古上眉端。梦破梅花，角声又报春阑。 
虞美人（春残念远）
子规解劝春归去。春亦无心住。江南风景正堪怜。到得而今不去、待何年。 
无端往事萦心曲。两鬓先惊绿。蔷薇发望春归。谢了蔷薇、又见楝花飞。 
蝶恋花
日暮杨花飞乱雪。宝镜慵拈，强整双鸳结。烧罢夜香愁万叠。穿暗避阶前月。 
凤尾罗衾寒尚怯，却悔当时，容易成分别。闷对枕鸾谁共说。柔情一点蔷薇血。 
凤栖梧（舞酒妓）
一翦晴波娇欲溜。绿怨红愁，长为春风瘦。舞罢金杯眉黛皱。背人倦倚晴窗绣。 
脸晕潮生微生微带酒。催唱新词，不应频摇手。闲把琵琶调未就。羞郎却又垂红袖。 
点绛唇（书事）
一笑相逢，依稀似是桃根旧。娇波频溜。悄可灵犀透。 
扶过危桥，轻引纤纤手。频回首。何时还又。微月黄昏后。 

　


　全宋词



张半湖
满江红（夏）
新绿池塘，一两点、荷花微雨。人正静，桐阴竹影，半侵庭户。欹枕未圆蝴蝶梦，隔窗时听幽禽语。卷沙帏、随意理琴丝，黄金缕。 
鲛绡扇，轻轻举。龙涎饼，微微炷。向水晶宫里，坐消襻暑。剥啄谁敲棋子响，莺儿林里惊飞去。最好是、活水沦新茶，醒春醑。 
扫花游
柳丝曳绿，正豆雨初晴，水天朱夏。石榴绽也。看猩红万点，倚亭欹榭。锁闼深中，料想酒阑歌罢。日将下。是那处藕花，香胜沈麝。 
窗外风竹打。似破戛玉敲金，送声潇洒。共观古画。唤石鼎烹茶，细商幽话。宝鸭烟消，天外新蟾低桂。凉无价。又丁东、数声檐马。 

　


　全宋词



刘景翔
念奴娇（瑞香）
甚情幻化，似流酥围暖，酣春娇寐。不数锦篝烘古篆，沁入屏山沈水。笑吐丁香，紫绡衬粉，房列还同蒂。翠球移影，媚人清晓风细。依约玉骨盈盈，小春暖逗，开到灯宵际。疑是九华仙梦冷，误落人间游戏。比雪情多，评梅香浅。三白还堪瑞。尘缘洗尽，醒来还又匆翠。 
小重山（枕屏风）
山翠晴岚曲曲偎。红香浮玉醉窝颓。不烦人筑避风台。潇湘路，随意自徘徊。 
春倦怕频催。琵琶私语近、问谁来。春风那隔锦云堆。梦中蝶，飞去又飞来。 
玉楼春（落花）
可怜又误江南景。雨腻风喧愁入暝。依稀碧玉水边魂，憔悴绿珠楼外影。 
点点随人习远近。薄幸相逢情怎忍。年年三月化香尘，天上人间看梦醒。 
如梦令
独立荷汀烟渚。一霎锦云香雨。似为我无情，惊起鸳鸯飞去。飞去。飞去。却在绿杨深处。 

　


　全宋词



周伯阳
摸鱼儿（次韵送别）
又匆匆、月鞭露镫，梅花江上归路。海图破碎来时线，何以彩衣低舞。风雪暮。正望断青山，一发云横处。浩歌独举。便想见迎门，牵衣儿女，总是旧眉妩。 
阳关曲，挥洒紫薇花露。妙音清远高古。经寒杨柳休轻折，摇动一溪霜雾。甘郸步。笑布袜青鞋，去住知何许。汀鸥少鹭。若问我重来，明年有约，今日是前度。 
春从天上来（武昌秋夜）
浩荡青冥。正凉露如洗，万里虚明。鼓角悲健，秋入重城。仿佛石上三生。指蓬莱路，渺何许、月冷风清。倚南楼、一声长笛，几点残星。西风旧年有约，听候蛩语夜，客里心惊。红树山深，翠苔门掩，想见露草疏萤。便乘风归去，阑干外、河汉西倾。笑淹留，划然孤啸，云白天青。 

　


　全宋词



尹公远
尉迟杯（题卢石溪响碧琴所）
冰弦语。在竹树、院落深深处。当年野草闲花，何许浮云飞絮。征鸿止止，纵汗漫、游人远回顾。迟琼楼、五色帘开，唤醒玄鹤飞舞。 
何事梦断湖山，尚九里松声，八月潮怒。三十年余池台泪，应不为、花奴羯鼓。想天上，群仙老矣，其比似，人间更愁苦。倩画阑、留住西风，莫教愁入云去。溪翁琴皆浙音，故云。 
齐天乐（赠卢天隐）
江湖千里秋风客，翩然白云黄鹄。石鼎烟霏，篆书红湿，随处菊香泉绿。幅巾野服。尽扫叶开门，抱琴听瀑。何事蓬壶，归来犹待海涛陆。 
卢鸿旧时隐处，想斜阳草树，水榭云屋。尘尾玄玄，笔花语语，剪尽雨窗残烛。黄庭误读。且东老留诗，采和歌曲。后日重寻，洞天三十六。 

　


　全宋词



李天骥
摸鱼儿（灯花）
又何须、向明还灭，寒花点缀孤影。玉龙度海吹鱼浪，烟淡宝钗横鬓。斜又整。是虫滴骊珠、两两相交颈。夜长人静。凭玉果低抛，金钱暗卜，此意有谁领。 
欢娱事，料想凭伊先应。帕绡新泪猗犹凝。银篦未忍轻挑下，只恐暗风吹烬。重记省。怕莫是、明朝有个青鸾信。怎知无定。算只解窥人，人孤影只，成瘦又成病。 

　


　全宋词



刘应几
忆旧游（闻雁）
记铜驼载酒，翠陌吹箫，曾听相呼。不尽离离意，觉柔肠如剪，立马踟蹰。人生似此苍鬓，禁得几声疏。想怨入秋深，愁随天远，满目平芜。 
音书未曾寄，正人在燕台，忘却回车。奈菰蒲旧地，山空木落，霜老泉枯。月明仙掌何处，转首失栖乌。待说与云间，潇湘近日风卷湖。 

　


　全宋词



周孚先
木兰花慢（富州道中）
访梅江路远，喜春在、剑川湄。正雁碛云深，渔村笛晚，茸帽斜欹。旧游不堪回首，更文园、多病减腰围。惟有秋娘声价，风流仍似前时。 
依稀壁粉旧曾题。烟草半凄迷。叹单父台荒，黄公垆寂，难觅佳期。谁家歌楼催雪，遣夜来、风雨紧些儿。醉后唾壶高敲缺，龙光摇动晴漪。 
鹧鸪天（禁酒）
曾唱阳关送客时，临岐借酒话分离。如今酒被多情苦，却唱阳关去别伊。 
欢会远，渺难期。黄垆门掩昼阴迟。青楼更有痴儿女，谩忆胡姬捧劝词。 
蝶恋花
舟舣津亭何处树。晓起珑璁，回首迷烟雾。江上离人来又去。飘零只似风前絮。 
倦倚蓬窗谁共语。野草闲花。一一伤情绪。明日重来须记取。绿杨门巷深深处。 

　


　全宋词



彭泰翁
念奴娇（秋日牡丹）
九华惊觉，又偷承雨露，羞匀春色。岸蓼汀苹成色界，未必天香人识。粉鹬凝，霜销雾薄，娇颤浑无力。黄昏月掩，山城那更闻笛。 
应是未了尘缘，重来迟暮，草草西风客。莺燕无情庭院悄，愁满阑干苔积。宫锦尊前，霓裳月下，梦亦无消息。嫣然一笑，江南如此风日。 
忆旧游（雨中海棠）
玉环扶浅醉，翠袖笼寒，香汗初融。昨夜残妆在，最难胜珠络，都沁铅红。朝云低护深约，蜂蝶不知踪。奈燕子情多，斜飞轻触，泪洒羞容。重逢。记前度，解翦烛调笙，踏月鸣骢。风入人间远，待尘缘洗尽，飞佩凌空。丁宁为我留住，携酒寿东风。便花谱重修，高堂再赋疑梦中。 
拜星月慢（祠壁宫姬控弦可念）
雾I觚棱，尘侵团扇，恨满哀弹倦理。控雨笼云，共闲情孤倚。敛娥黛、怕似流莺历历，惹得玉锁琼碎。可惜阑干，但苔花沈穗。 
算天音、不入人间耳。何人谩、`损青衫泪。不是旧谱都忘，厌新腔娇脆。多生不得丹青意，重来又、花锁长门闭。到夜永、笙鹤归时，月明天似水。 

　


　全宋词



曾允元
水龙吟（春梦）
日高深院无人，杨花扑帐春云暖。回文未就，停针不语，绣床倚遍。翠被笼香，绿鬟坠腻，伤春成怨。尽云山烟水，柔情一缕，又暗逐、金鞍远。鸾佩相逢甚处，似当年、刘郎仙苑。凭肩后约，画眉新巧，从来未惯。枕落钗声，帘开燕语，风流云散。甚依稀难记，人间天上，有缘重见。 
月下笛（次韵）
又老杨花，浮萍点点，一溪春色。闲寻旧迹。认溪头、浣纱碛。柔条折尽成轻别，向空外、瑶簪一掷。算无情更苦，莺巢暗叶，啼破幽寂。 
凝立。阑干侧。记露饮东园，联镳西陌。容锁鬓减，相逢应自难识。东风吹得愁似海，谩点染，空阶自碧。独归晚，解说心中事，月下短笛。 
齐天乐（次韵赵芳谷曲，有香玉之怨）
碧梧枝上占秋信，微闻雨声还惬。虹影分晴，云光透晚，残日依依团。阑干一霎。又长笛归舟，乱鸦荒堞。两鬓西风，有人心事到红叶。 
娇莲相对欲语，奈莲茎有刺，愁不成折。天上欢期，人间巧意，今夜明河如雪。新宽带结。想宝篆频温，翠奁低揭。雾湿云鬟，浅妆深拜月。 
点绛唇
一夜东风，枕边吹散愁多少。数声啼鸟。梦转纱窗晓。 
来是春初，去是春将老。长亭道。一般芳草。只有归时好。 

　


　全宋词



朱元夫
沁园春（从臾还亲）
心上浮香，轩前度影，约久传梅。奈月意风情，枝南枝北，云婚雨嫁，年去年来。几望溪桥，屡肥芳信，历尽冰霜春自回。朝来报，报梢头儿女，并蒂花开。 
佩环飞下妆台。喜今度佳期不用催。羡行李三千，金屏翠幄，仙姿第一，玉骨琼腮。雌蝶纷纷，雄蜂逐逐，争道工为使与媒。翁知么，有西楼过雁，暗为徘徊。 
壶中天（寿贺晓山五下九岁，四月十二日生，先年有横讼）
人生有酒，得闲处、便合开怀随意。况对寿、龟仙鹤舞，犹直壶天一醉。蚕麦江村，梅霖院落，立夏明朝是。樽前回首，去年四月十二。 
依旧洛里吟窝，华台书隐，心事无怀氏。偃鼠醯鸡空扰扰，海月天风谁寄。珠璧祯祥，斗牛光景，预可占斯世。先生出否，明年方六十岁。 

　


　全宋词



邵桂子
沁园春（李娶塘东曾）
知是今年，一冬较暖，开遍梅花。有一朵妖娆，塘之东畔，东君爱惜，云幕低遮。小萼微红，香腮传粉，把寿阳妆取自夸。谁知道，忽移来秀水，深处人家。 
清香扑透窗纱。渐仙李农华无等差。这冰姿一样，玉颜双好，月明静夜，疏影横斜。传语曹林，须将止渴，结子今番早早些。梅自笑，嗔贺新郎曲，待拍红牙。 
贺新郎（文总管之清江任）
新雨黄花路。看清江、旌旗千骑，使君东去。万里归来城头角，吹彻家山旧处。惜洲鹭、留君不驻。白发遗民壶觞语，笑浣花邻里来。夸见早，恨来暮。 
故人只在山中住。记年时、肠断相望，天风海雨。满鬓星星华发少，君鬓尚今青否。休夸说、神仙官府。玉笥平生清入梦，会有时、乘兴携吾侣。不君醉，为君舞。 
满江红（税官之扬州任）
离却京华，到这里、二千八百。穷醋大、齐齐整整，岂无贷揭。随地平章花与柳，为天评品风和月。只留得、一管钝毛锥，一丸墨。 
初不是，丝绵帛。又不是，茶盐铁。更有苏州破砚，兔园旧册。一领征衣半尘土，两头m笠几风雪。问栏头、直得几多钱，从头说。 
百字令（韩知事美任）
三年幕画，是小试相业，桐阴个谱。协赞拥容心似佛，春在螺山螺浦。白玉无瑕，黄扉倚重，一府中流柱。萧然锦满，扁舟明日归去。 
此去南北才名，看青云稳驾，玉阶徐步。共说荆州老长史，宰相须还他做。沙路星明，甘棠人远，无计攀辕住。薰香三祝，苍生正望霖雨。 

　


　全宋词



彭子翔
贺新郎（童养合卺）
一点阳春小。傍妆台、梅梢粉嫩，桃花红透。合卺尊前人笑语，银烛两行红补。云正暖、流苏香兽。金屋阿娇元共贮，待玄霜、杵就方成偶。□□□，□□□。 
西园扑蝶春风早。看浮花、浪蕊飞尽，娟娟闺秀。柳带草蒲堪绾结，只绾同心未就。算今夜、心都同了。待阙鸳鸯情似海，锦衾温、说到鸡声晓。头白也，镇相守。 
木兰花慢（贺第二娶）
仙家春不老，谁说到、牡丹休。算蛮柳樊樱，怎生了得，白传风流。枝头。标梅实好，奈绿阴、庭户不禁愁。幸有琴中凤语，能通镜里鸾求。锵G。杂佩下瀛洲。宝紫烟浮。望兰情红盼，三生曾识，一风如羞。绸缪。从今偕老，似柳郎、无负碧云秋。莫倚回文妙手，放教远觅封侯。昔柳毅为牧羊女传书，碧动杯酒，意即相属。后三娶崔氏，乃牧羊女化身也。 
千秋岁（寿圆北山六十）
重阳来未。谁领黄花意。斟玉醑，歌金缕。云山笼瑞彩，风月熔清气。北山顶，寿星一点光无际。 
六十今朝是。甲子从头起。堂堂去，千千岁。是非华表鹤，深浅蓬莱水。翁不管，年年先共黄花醉。 
声声慢（寿六十一）
萸房初荐，橙子新搓。菊松图下捧金荷。看翁将息，后生似、去年些。更眼前、稚子又多。 
鬓绿颜酡。对花醉、把花歌。熙宁安乐好行窝。佳辰虽异，翁此兴、不输他。更如何、欢喜也呵。|<熙宁四年邵尧夫欢喜吟云：‘行年六十二，箸骸未甚老。’>| 
临江仙（寿六十二）
佛说波斯王此岁，衰颜羞见河流此首楞严。翁今丹脸发光浮。毗卢金色界，烂熳菊花秋。 
七个明朝方九日，年年税在今朝。八千秋老又从头。明朝无尽在，蝴蝶不须愁。 
暗香（寿停云翁七十。其年，云山风有亭火后重建）
停云望极。问秀溪何似，英溪风月。劫火灰飞，又见雕檐照寒碧。何事归来归去，似熙载、江南江北。还又向、殊乡初度。故乡人，却为客。是则。家咫尺。不是有、莼羹鲈鳓堪忆。从心时节。消得山阴几双屐。莫把放翁笑我，又似忆、平泉花石。篱菊老，梅枝亚，不归怎得。|<山阴屐，忆平泉，皆放翁七十诗>| 

　


　全宋词



百兰
醉蓬莱
怪柳吟翻雪，梅笑冲寒，郁匆如彩。还是瑶池，宴神仙俦侣。罗幕轻掀，绣帘低揭，按霓裳宫羽。宝炷熏浓，佩环声颤，凤飞鸾舞。 
犹记年时，玉箫吹彻，并驾萧郎，共骖赢女。旋捧麒麟，种旧家前武。政了摘星天上，早约个、嫦娥住。妆点华堂，双扶醉玉，黑颠如许。 
满庭芳（贺晚生子）
有分非难，是缘终合，采来还换须臾。少年培植，春意已敷腴。毕竟花多驻果，坚牢是、蚌老生珠。君知否，今番定也，颠不破翻_。 
遥知纷瑞霭，十分郎罢，黄溢眉须。便何妨燕喜，剩买欢娱。况侍北堂难老，庭阶映、玉树森如。金荷劝，从教酩酊，扶醉看孙株。 
雨中花（贺欧文建楼与桥）
斗云山，挨排烟水，六丁午夜文移。道滁孙子，欲寄游嬉。高趁鹜霞舒啸，低群鸥鹭忘机。牢笼两下，楼乘汗漫，桥枕清漪。 
灞陵吟畅，岳阳登览，百色都副襟期。还好是、行天马渡，深月人归。倚柱荷香扑面，凭栏桂影侵衣。索梅无便，春风不碍，容我追随。 

　


　全宋词



丁持正
碧桃春
几年辛苦捣元霜。一朝琼粉香。云英缥渺曳仙裳。相将骑凤凰。 
帝乐，酌天浆。千年颜色芳，从兹归去白云乡。碧桃春昼长。 

　


　全宋词



李石才
一箩金
武陵春色浓如酒。游冶才郎，初试花间手。绛蜡烛残人静后。眉峰便作伤春皱。 
一霎风狂和雨骤。柳嫩花柔，浑不禁]u。明日余香知在否。粉罗犹有残红透。 

　


　全宋词



魏顺之
水调歌头
人世斗南瑞，天上璧东星。谁分佳种，钟作间世玉麒麟。本是南阳相种，来应瑞龙间气，试听即英声。若问贤相敌，君去问参军。质金浑，标玉立，气冰清。梅花时候，结子便可鼎调金。人谓丹山苞凤，天产渥洼骏骨，德毓窦家椿。来作汤饼客，何幸厕嘉宾。 

　


　全宋词



伍梅城
贺新郎（贺李簿生孙）
甲子头春雨。知老天、净洗荆扬，十年烟雾。夜半堕中星一颗，飞下五云深处。帝亲敕六丁呵护。须信斯人为世瑞，非人龙、定是文中虎。斗世道，系天数。 
此儿殊怕人惊顾。况当家、廷评为祖，大中为父。料想廷评公一笑，笑对大中共语。应自把、小程夸取。会见九州熙白日，做状元、宰相荣门户。年正少，上新具。 
贺新郎（贺李廉泉螟兄月岩子为子）
梦到天宫里。见长庚星颗，忽自月边飞至。真奏玉皇金阙道，臣已五年于此五岁。今亦欲、过宫一次。福禄寿星齐赞叹，过宫时、须过廉泉位。帝首肯，从他意。 
朝来鹊送檐前喜。闻廉泉、似是紫岩，螟蛉兄子。是子南轩人物样，功业行看相似。岂同祖、同闻而已。细把所闻详所梦，想天文、实应人间事。况真是，长庚李。 
最高楼
知君久，勘破得名关。未老得先闲。今年最喜吟身健，生朝更觉酒肠宽。且随家，将秫种，买花看。 
门外吏、催科无一迹。窗下客、谈诗常经日。儿玉树，弟金兰号友兰。华堂举案齐眉乐，锦天歌客笑声欢。问何如，福东海，寿南山。 
醉蓬莱（寿郁梅野）
倚东风笑问。落红啼_，清明来未。小雨弄睛，做轻寒天气，南极光中，五云深处，人庆秋岁。翡翠屏间，琉璃帘下，彩衣明媚。九老风流，五侯家数，如此乾坤，有人如此。天正烦君，作江南一瑞。世上今秦，山中古晋，尽不经吾意。但要牡丹，年年今日，伴人沈醉。 
摸鱼儿（送陈太史东归）
极知君、腰骑鹤，此心与水相似。梧桐叶上黄昏雨，恨杀无情流水。滔滔地。今日大江头，明日人千里。君思往事。两袖淮云，一轮明月，要亦寻常耳。 
君去也，我亦扁舟东矣。尊前何惜同醉。五年未老君犹健，五十行当富贵。书频寄。报王粲、何时可决荆州计。俱胝一纸。更细算何时，五星同会，天下太平未。 
贺新郎（刘快轩新居）
上界神仙府。谁移来、登瀛堂畔，五云深处。江水一弓山万朵，竹外梅花千树。看都入、高人庭户。南北两厅相对起，要门前、便是浮岚路。依暖翠，开吟圃。 
莺迁喜奉高堂母。向销金帐下，坐看秦歌赵舞。唐宋几年名阀阅，到此步高一步。君听取，邦人庆语。多少朱门随世化，独眼前、突兀新如许。真个是，擎天柱。 

　


　全宋词



丁几仲
贺新郎（贺人妾生子）
喜溢蟾宫梦。起推衣、平章窦桂，湿鸦飞动。果报佳音传络秀，丹穴雏生彩凤。想孔释、亲来抱送。不羡徐卿秋水澈，试闻声、识破真英种。培杞梓，待时用。 
当年绛帐承新宠。问何如归来，碧荷香妾名重。都是刘郎看承处，多少温柔从臾怂恿。会起我嘉宾钦竦裴秀母事。左氏公羊，从初所学，看家传、声誉今腾涌。拚醉舞，与谁共。 

　


　全宋词



禅峰
百字谣（贺彭谦仲八月生子）
中秋近也，正于门瑞气，匆匆时节。隔岁维熊占吉梦，今夕天生英杰。仙籍流芳，瑞龙毓秀，应是非凡骨。诗书勋业，妙龄行见英发。 
好是日满三朝，胜陈汤饼，投辖留宾客。玉果犀钱排绮宴，窈窕歌珠舞雪。枕玉凉时，屏山深处，好事权休说。小蛮杨柳，迩来还可攀折。 

　


　全宋词



刘涧谷
西江月（贺人女）
淑质生当良月，辰喜遇今朝。掌心托个儒人苗。早晚夫人争叫。 
阿母神仙苗裔，阿爷宰相丰标。阿兄气宇更飘飘。阿弟看看速肖。 

　


　全宋词



游稚仙
浣溪沙（贸人女）
日先联瑞日红。寿星明照寿筵中。庆门乐事正重重。 
明日贾逵添戏彩，异时李汉看乘龙。鱼轩玉轴定荣封。 

　


　全宋词



李团湖
沁园春
六桂传家，三槐植庭，箕裘大儒。甚二郎意气，拟同棱契，一时庆会。致主唐虞。百揆登庸，双亲未老，此乐人间还有无。那堪更、有棣华||，听履亨衢。 
朝来天上传呼。便写作、衣冠盛事图。有声容备乐，传宣
何事，鸿鹄本高＿。水调赋明月，谁道更超然。 
鹧鸪天（兰溪舟中）
雨湿西风水面烟。一巾华发上溪船。帆迎山色来还去，橹破滩痕散复圆。 
寻浊酒，试吟篇。避人鸥鹭更翩翩。五更犹作钱塘梦，睡觉方知过眼前。 
水调歌头（次宋＿・韵）
嘉节已吹帽，谁复见南山。南山佳处，台上云绕一溪环。犹记使君同醉，化鹤千年何在，今古自应a。胜事漫陈迹，风物只高寒。 
都莫问，归酒畔，集毫端。等闲吟笑而已，赖有孔融尊。伟矣广平心致，赢得相遭淡泊，感旧唱酬间。且看小斋菊，抵掌共凭阑。 
减字木兰花（次昌甫韵）
年光虚度。能得几多消散处。莫恨归迟。得见新词不自持。 
山中酒里。笑语喧哗知有弟。此意谁如。世事纷纷一任渠。 
生查子（梅溪橘阁词）
霜叶柳塘风，烟蕊梅溪渡。茅店问村醪，未许空归去。 
倚杖小徘徊，写我吟边句。醉眼复何之，落日孤鸿处。 
西江月（晚春时候）
闻道晚春时候，暖风是处花飘。游人争渡水南桥。多少池塘春草。 
跃马谁联玉勒，钓鱼应泛兰桡。韶光何限不逍遥。输与溪鸥野鸟。 
朝中措（和吴子似）
春浓人静倦游嬉。烟雨战棠梨。翠径乱红无数，频啼枝上黄鹂。 
小园流水溅溅处，绿遍谢家池。怨月恨花滋味，泪痕犹染罗衣。 
小重山（和吴子似）
云影收晴雨外明。碧溪春滟滟，落花平。莺声催我过桥行。人何在，诗酒淡心情。 
闲里兴还生。锦鳞题尺素，有谁能。草边芳径柳边城。归来也，清梦绕山屏。 
临江仙（闺怨）
脆管繁弦无觅处，小楼空掩遥山。柳丝直下曲阑干。海棠红欲褪，玉钏怯春衫。 
＿酒不成芳信断，社寒新燕呢喃。雕盘慵整宝香残。绮疏明薄暮，帘外雨潺潺。 
朝中措（平江施＿・生朝）
五湖烟水百花洲。别乘最风流。人道紫枢家世，清时衮衮公侯。 
名园绿水春无价，蜀锦舞缠头。眉寿年年今日，宝杯香霭飞浮。 
月宫春（和吴尉）
柳娇花妒燕莺喧。断肠空眼穿。一春风雨夜厌厌。不闻钟鼓传。 
香冷曲屏罗帐掩，园林谁与上秋千。忆得年时凤枕，日高犹醉眠。 
浣溪沙（满院春）
芍药酴满院春。门前杨柳媚晴曛。重帘双燕语沈沈。 
花映绿娇初日嫩，叶栖红小晚烟昏。轻雷不觉送微阴。 
鹧鸪天（禁烟）
烟禁荒荒雨湿云。近郊争出满城人。儿童藉草几成市，杯酒沾花不觉村。 
身又老，眼增明。回头一任是红尘。山中谁信无寒食，涧上何如且采苹。 
一丛花（次韵斯远）
翻空雪浪送飞花。春晓媚霜华。风回点点迷人处，峭寒轻、诗思殊佳。双燕未来，断鸿何在，微雨又天涯。 
绮窗明暗是谁家。雕槛馥兰芽。画檐帘幕黄昏后，试倾杯、笑语喧哗。聚散人生，吾侪老矣，醉墨任横斜。 
眼儿媚
东风拂槛露犹寒。花重湿阑干。淡云＿日，晨光微透，帘幕香残。 
阴晴不定瑶阶润，新恨觉心阑。凭高望断，绿杨南陌，无限关山。 
青玉案（西湖路）
苏公堤上西湖路。柳外跃、青骢去。多少韶华惊暗度。南山游遍，北山归后，总是题诗处。 
如今老矣伤春暮。泽畔行吟漫寻句。落拓情怀空自许。小园芳草，短篱修竹，点点飞花雨。 
浣溪沙（科辛卿壁间韵）
只恐山灵俗驾回。海鸥飞下莫惊猜。机心消尽重徘徊。 
宿雨乍晴千涧落，晓云微露两山排。新苗时翼好风来。 
朝中措（戏赠郑干）
扁舟撑月转江湖。烟水湛金铺。篷底晓凉歌罢，肌肤冰雪初扶。 
诗人自是风尘表，佳处句能摹。属玉一双飞去，荷花香动菰蒲。 
明月棹孤舟（逢子似清河坊市中客楼小饮）
忽得相逢惊似旧。问山中、酒徒诗友。闲倚晴楼，长安市上，华发为君搔首。 
绿竹疏梅今在否。对西湖、夕阳烟岫。鸿雁声中，人间今古，还是醉醒时候。 
江城子（德久同醉，子似出新置佐酒，和德久词）
天孙应为织云裳。试宫妆。问刘郎。湖上波寒，依旧远山苍。自是老来心事懒，空落拓，少年场。 
挥豪闲与细端相。记严扬。陋苏张。兴到一杯，微醉亦成章。回首片帆西去也，何日更，共清狂。 
冉冉云（弄花雨）
倚遍阑干弄花雨。卷珠帘、草迷芳树。山崦里、几许云烟来去。画不就、人家院宇。 
社寒梁燕呢喃舞。小桃红、海棠初吐。谁信道、午醉醒时情绪。闲整春衫自语。 
谒金门（东风吹酒面）
花影半。晴色乍开云卷。择胜寻春愁日短。雨余山路晚。 
涧底桃深红满。人意不禁闲远。胡蝶绕枝啼鸟怨。东风吹酒面。 
满庭芳（王寺簿生朝）
点点淮山，迢迢江水，分明别是风光。地灵人杰，星斗烂文章。初度充闾佳气，当年瑞、应弄璋。薰弦奏，凉宵宝月，玉井藕花香。 
清真，如逸少，兰亭修竹，曲水流觞。想醉乡日永，地久天长。小驻屏星怀玉，飞凫舄、元在g行。功名事，云龙风虎，行矣佩金章。 
浣溪沙（醉木犀）
一曲西风醉木犀。天香吹梦入瑶池。钗横犹记未开枝。 
花重嫩舒红笑脸，叶稀轻拂翠颦眉。酒醒残月雁声迟。 
浣溪沙（次韵昌甫）
山气吹云宝月凉。园英承露菊花黄。吾生只合醉为乡。 
怅望佳人因共赋，分明佳节是重阳。酒边犹发少年狂。 
浣溪沙（次韵昌甫）
莫问星星鬓染霜。一杯同看月昏黄。放歌渔父濯沧浪。 
却忆手栽双柳句，真成云汉抉天章。苏仙何在立苍茫。 
浣溪沙（霜菊黄）
霜后黄花尚自开。老年情绪为何哉。株株浑是手亲栽。 
秋际有言挥玉尘，冬来无梦绕金钗。相思一夜发窗梅。 
江城子
雪消霜入小溪舟。试浮游。上山头。薄薄寒烟，依旧未全收。问道梅花开也未，吟不尽，一春愁。 
襟怀如此老还休。懒凝眸。转深幽。诗罢一眉，新月又如钩。腊后春前村意远，回棹稳，水西流。 
浣溪沙（野色轩看玉色木犀）
月角珠庭映伏犀。扶摇当上凤凰池。广寒曾折最高枝。 
壮志还同诸葛膝，清名还似紫芝眉。梅花春寿酒行迟。 
鹧鸪天（次韵昌甫）
老去情怀酒味中。水边林下古人风。岁云暮矣江空晚，谁识儋州秃鬓翁。 
人易远，语难工。春时犹记一尊同。苦心未免皆如此，只合挥弦目送鸿。 
风入松（远山横）
小楼春映远山横。绿遍高城。望中一片斜阳静，更萋萋、芳草还生。疏雨冷烟寒食，落花飞絮清明。 
数声弦管忍重听。犹带微酲。问春何事春将老，春不语、春恨难平。莫把风流时节，都归闲淡心情。 
菩萨蛮（花间意）
小园红入春无际。新声休写花间意。一笑唤真真。香腮酒未醒。 
惜芳追胜事。畅饮余诗思。无处说衷情。暗尘罗帐生。 
谒金门（和昌甫）
花肃肃。杨柳三眠未足。一棹溪山新涨绿。旧欢无梦续。 
莫问杜鹃啼蜀。只有江南水竹。北客凄凉无伴独。春山生草木。 
谒金门
幽意熟，吟啸春风自足，爽气初生晴未燠。相逢休问卜。 
画出高山盘谷。岩上飞云相逐。他日江东思渭北。断弦谁为续。 
卜算子（中秋前一日和昌甫所寄）
一雨已秋深，月色寒而静。夜半披衣草树间，玉露团清影。 
长笛倚楼声，听彻还重省。手启柴门倦复关，云卧衣裳冷。 
醉蓬莱（上太守）
庆文章太守，燕寝凝香，诞弥佳节。庾岭归来，又经年梅发。棋酒心情，笙歌滋味，便合朝天阙。玉作山前，冰为水际，几多风月。 
绿鬓朱颜，浩然相对，自是中原，旧家人物。＿鹭班回，尚记尽陪清切。好把胸蟠万卷，谈笑了、济时勋业。锦幄初温，宝杯深劝，舞回香雪。 
朝中措（梅月圆）
为兹春酒寿时翁。我辈一尊同。香动梅梢圆月，年年先得东风。 
冰溪清浅流环玉，莲幕漫从容。但愿人生长久，挥弦目送飞鸿。 
太常引（腊前梅）
小春时候腊前梅。还知道、为谁开。应绕百千回。夜色转、参横斗魁。 
十分孤静，替伊愁绝，片月共徘徊。一阵暗香来。便觉得、诗情有涯。 
朝中措（次韵昌甫见寄）
谁翻新曲玉溪滨。何日得为邻。醉里行歌相答，步随泉石松云。 
如今又是梅时候，只有眼中人。魂断幽香孤影，花前闲整衣巾。 
恋绣衾（泪珠弹）
溪风吹雨晚打窗。把心情、阑入醉乡。记取在、山深处，我如今、双鬓已苍。 
夜阑寒影灯花淡，梦难成、清漏更长。宝瑟断、鸾胶续，泪珠弹、犹带粉香。 
一翦梅（腊前梅）
一朵梅花百和香。浅色春风，别样宫妆。西湖衣钵更难忘。雪意江天，浑断人肠。 
清夜横斜竹影窗。赢得相思，魂梦悠扬。玉溪山外水云乡。茅舍疏篱，不换金章。 
蝶恋花（三十日归途村店市酒，成季、子任同酌而歌）
道上疏梅花一树。人去人来，不管流年度。闲过南＿同散步。东风为我吹香去。 
试问青春今几许。明日新正，溪影横山暮。遮莫攀翻君且住。心儿却在题诗处。 
蝶恋花（细雨吹池沼）
尽道今年春较早。梅与人情，觉得梅偏好。一树南＿香未老。春风已自生芳草。 
来自城中犹带晓。行到君家，细雨吹池沼。怅望沙坑须会到。玉溪此意年时少。 
生查子（梅和柳）
山意入春晴，都是梅和柳。白白与青青，日映风前酒。 
归去也如何，路上休回首。各自做新年，柳袅梅枝瘦。 
探春令（景龙灯）
暗尘明月小桃枝，旧家时情味。问而今、风转蛾儿底。有谁把、春衫试。 
景龙灯火升平世。动长安歌吹。这山城、不道人能记。甚村酒、偏教醉。 
临江仙（画屏春）
罗帐画屏新梦悄，绿窗慵起香残。重帘生怕倚阑干。春风吹玉水，春雪满灵山。 
梁燕未来归雁动，海棠才带红酣。酒愁花恨霎时间。烟云催薄暮，丝雨湿轻寒。 
眼儿媚（社日）
风回香雪到梨花。山影是谁家。小窗未晚，重檐初霁，玉倚蒹葭。 
社寒不管人如此，依旧在天涯。碧云暮合，芳心撩乱，醉眼横斜。 
临江仙（六月二日病差出门散适）
竹树阴阴流涧水，黄鹂飞去飞还。蓬门篱落小桥湾。更无尘迹到，我自爱其间。 
雨又随风催薄暮，轻雷时动云斑。归来凉意一窗间。病余真倦矣，睡熟簟纹宽。 
蝶恋花（野趣轩看玉色木犀）
斜日清霜山薄暮。行到桥东，林竹疑无路。小院横窗香＿雾。胆屏曲几花如雨。 
细酌心情因少驻。九万刚风，寒影吹琼素。不是月宫那有许。霓裳舞彻凌波步。 
柳梢青（玉水明沙）
玉水明沙。峰回路转，城倚桥斜。老我登临，同谁酩酊，一望还赊。 
飞鸿杳霭天涯。但拚取、心情酒家。紫菊枝枝，红茱颗颗，休问年华。 
满庭芳
玉水灵山，霜天清晓，非烟非雾琴堂。载临初度，圭壁记煌煌。百里民安抚字，欢呼处、禾黍登场。今年好，为兹春酒，莫惜醉淋浪。 
神仙，□领袖，山河勋业，星斗文章。便黄扉青琐，会遇明良。愿赐尚方之剑，攀槛折、于古辉光。飞凫去，甘棠遗爱，留与话桐乡。 
菩萨蛮（梅花句）
风前觅得梅花句。香来自是相分付。片月动黄昏。一枝横酒尊。 
人间何处有。又到春时候。莫负此诗家。将心吟好花。 
贺新郎（十三日，小园梅枝微红点缀，便觉可句）
梅蕊依稀矣。岁华深、＿然但把，杖藜闲倚。山绕荒林红叶下，落日孤城烟水。意兴寄、云何则是。底事疏枝横绝峭，未吹香、便与花相似。不忍折，为之喜。 
寒鸦万点霜风起。正人家、园收芋栗，小槽初美。欲醉阿谁同一饮，拟赋才成又止。老态度、浑侵发齿。摸索孤根春在否。任红红、白白皆桃李。空烂漫，岂能尔。 
百字令（寿南枝）
诏飞天上，看金狨系马，西湖风月。朝罢香烟摧满袖，身在琼楼玉阙。锦绣肝肠，珠玑＿唾，绿鬓非华发。与谁经济，河山应笑吴越。 
且把春酒寻梅，年年眉寿，坐对南枝发。兵卫朱门森画戟，醉舞尘生罗袜。山面高堂，溪浮新舰，留取邦人说。等闲余事，一时如此奇绝。 
菩萨蛮（赵昌甫折黄岩梅来，且寄《菩萨蛮》，次韵赋之）
陇头无驿奚为朵。岩前有折宜来堕。风急雪云溪。诗清满意携。 
竹炉良夜饮。饮竟煎僧茗。梅以句深长。得花情未忘。 
小重山（柳色新）
点染烟浓柳色新。小桃红映水，日初匀。露收芳径草铺茵。凝情久，风淡起轻尘。 
梁燕已争春。折花闲伴酒，试濡唇。流莺何处语声频。阑干曲，蜂蝶更随人。 
感皇恩（和吴推官）
急管度青枝，醉眠芳草。云断巫阳梦能到。乍醒余困，晴影暗移纱帽。旧时闲意思，都忘了。 
今岁春迟，去年春早。点点繁红又多少。惜春归去，酒病翻成花恼。数声鸣鸟唤，人惊老。 
感皇恩
诗社酒徒闲，村村花柳。月榭风亭更霞牖。临春结绮，又是那回时候。不禁中夜雨，相＿＿。 
弄蕊攀条，为寻芳酒。一斗谁能问千首。江南云梦，空说气吞八九。持杯人共我，能吟否。 
瑞鹧鸪（辛镇江有长短句，因韵偶成，愧非禹步尔。）
南兰陵郡鹧鸪词。底用登临更赋诗。贵不能淫非一日，老当益壮未多时。 
人间天上风云会，眼底眉前岁月知。只有海门横北固，宦情随牒想推移。 
浣溪沙（同昌甫饮南池）
屋上青山列晚云。水边红袂映斜曛。柳阴荷气簟湘纹。 
酒以歌长谁乐事，诗成杯滟我离群。香消凉意有南薰。 
浣溪沙（次韵昌甫）
作意如何和好歌。细翻重看得长哦。晓梧吹雨露明荷。 
老我从他琴下爨，故人元自笛亭柯。北山烟岫郁嵯峨。 
浣溪沙
鸦矫荒寒燕复低。门前长草与人齐。长桥南畔小桥西。 
安得有诗同尔句，可教无酒泛其杯。想思常苦易离携。 
鹧鸪天（离歌一叠）
只唱离歌一叠休。玉溪浮动木兰舟。如何又对云烟晚，不道难禁草树秋。 
空脉脉，忍悠悠。绸缪终是转绸缪。相思相见知何处，记取新欢说旧游。 
满江红（陈玉局生朝）
归锦堂成，云汉上、天垂新画。有朱颜绿鬓，禁林仙客。玉局暂从香火社，金龟未报文章力。看彤庭、赐第别承恩，居君侧。 
斑衣戏，蟠桃摘。翠袖倚，歌檀拍。正祥开初度，颂声千百。又是腊前梅态度，几多春近花消息。想明年、今日醉西湖，光辉赫。 
好事近（翠圆枝）
一涧水南山，腊尽春生梅雪。行过小桥深处，带疏钟横月。 
征衫闲着指东吴，休怕与人别。吟到翠圆枝上，是归来时节。 
菩萨蛮（胡教生朝）
南枝已见春消息。今年为寿方知得。俾尔炽而昌。流霞浮暗香。 
蓬壶清浅水。笑指云阶喜。高论有规模。平戎赋两都。 
浣溪沙（试香罗）
风软湖光远荡磨。春衫初试薄香罗。踏青无计奈君何。 
莫笑老来多岁月，肯教闲去少诗歌。长安陌上有铜驼。 
谒金门（春早湖山）
春尚早。春入湖山渐好。人去人来虽未老。酒徒犹恨少。 
梅落桃开烟岛。日日更吹香草。一片芳心拚醉倒。冷云藏落照。 
祝英台近（寒食词）
馆娃宫，采香径，范蠡五湖侧。子夜吴歌，声缓不须拍。崇桃积李花闲，芳洲绿遍，更冉冉、柳丝无力。 
试思忆。老去一片身心，孤负好春色。古往今来，时序恼行客。去年今日山中，如何知得。却又在、他乡寒食。 
浣溪沙（过卢申之）
梅叶阴阴占晚春。博山香尽玉嶙峋。茶瓯酒＿试濡唇。 
闲里常愁无伴侣，老来不是有情人。牡丹天气惜芳辰。 
洞仙歌（次韵斯远所赋清溪一曲）
溪山好处，赢得题新曲。待足人生甚时足。问临流情味，倚遍斜晖，应似画、小景生绡一幅。 
渔舟声＿乃，岩上云飞，杳杳归鸦去鸿逐。任当年伊吕，谈笑兴王，争敌恁、闲眠野宿。待雪天、月夜我还来，醉潇洒清幽，那些儿屋。 
点绛唇（寻瑶草）
山凹春生，探梅只道今年早。暗香迎晓。人与花能好。 
岁岁持杯，天地同难老。须吟啸。放开怀抱。更约寻瑶草。 
减字木兰花（梅词）
菊花开了。待得梅梢来索笑。雪色江波。看尽千林未觉多。 
一丘缓步。只恐朝来有新句。岁岁年年。白发催人到酒边。 
采桑子（又一首）
萧萧两鬓吹华发，老眼全昏。徙倚衡门。岁晚寒消涧水痕。 
含情更觉沧洲远，欲语谁论。窈窕孤村。细雨梅花只断魂。 
采桑子（十四日）
华灯自是年年好，月淡烟空。依旧东风。箫鼓吹香醉脸融。 
谢他诗侣还相觅，雨迹云踪。不分情浓。柳浅梅深鬓影松。 
好事近（次韵昌甫）
北客过江来，赢得家家都老。屈指中兴人物，到如今谁好。 
散庵常是爱山林，健笔胜挥扫。我则临风三叹，信儿曹惊倒。 
减字木兰花（昌甫以嵇叔夜语作曲，戏用杜子美诗和韵）
一杯易足。自断此生犹杜曲。词客哀时。不敢愁来赋别离。 
孤城麦秀。常愧葛洪丹未就。诗罢长吟。衰晚迟回违寸心。 
鹧鸪天（次韵赵路分生朝所赋）
便把山林寄此身。也须诗酒属吾人。仙家旧是金堂士，吏隐新收玉局名。 
惟自乐，不忧贫。渊明谈笑更清真。年年眉寿登高后，醉帽常留菊满簪。 
好事近（郑＿・生朝）
腊雪映江梅，冰玉更分风月。衮衮紫枢家世，庆诞弥时节。 
烘堂赢得戏莱衣，春酒宝杯凸。籍籍郑庄人物，要汉廷勋业。 
太常引（呈昌甫）
随风和雨带烟开。更清冷、照崔巍。片片亦佳哉。细看得、花如翦裁。 
茅檐出没，水浮桥外，人自两峰来。吟到涧泉梅。问何似、山阴道回。昌甫有“春浦雪涧泉梅”之句。 
西江月（次韵赵路分）
脉脉蜂黄蝶粉，盈盈水秀山明。卖花声里听吹饧。佳丽芳华韵胜。 
下上休看舞燕，惺忪一任啼莺。枕痕屏曲梦关情。酒醒春宵漏尽。 
谒金门（次韵郑婺源）
行又住。水远山遥村路。把酒问春春几许。老年花似雾。 
坐上风流张绪。留我我还难去。却忆章台飞柳絮。只愁萦暮雨。 
绕池游慢（赵y游濠，作绕池游慢，约同赋）
荷花好处，是红酣落照，翠蔼余凉。绕郭从前无此乐，空浮动、山影林篁。几度薰风晚，留望眼、立尽濠梁。谁知好事，初移画舫，特地相将。 
惊起双飞属玉，萦小楫冲岸，犹带生香。莫问西湖西畔□，□九里、松下侯王。且举觞寄兴，看闲人、来伴吟章。寸折柏枝，蓬分莲实，徒系柔肠。 
鹧鸪天（寿福国陈夫人）
静乐堂中禅悦身。相家庆袭两家春。瑶池云气冲霄鹤，兰砌风标瑞世麟。 
华屋邃，宝杯新。年年秋与月常明。笙箫且奏长生曲，宣劝还看送喜频。 
忆秦娥（茉莉）
香滴滴。肌肤冰雪娇无力。娇无力。秋风凉冷，有谁消得。 
洗妆不奈云鬟侧。璧堂珠院空相忆。空想忆。轻颦浅笑，小梅标格。 
朝中措（寄元立）
薰风两节照稽山。三百里湖间。镜上谁为贺老，棹船能伴官闲。 
今年寿日，不妨吟啸，还上清班。为寄长生新曲，齐眉想见酡颜。 
醉落魄（次韵斯远）
风高木落。壮心万里空回薄。振衣待把尘埃濯。声里斜阳，孤起戍楼角。 
人生谁会谁为错。年来但觉多离索。黄花照地浑开却。华发如斯，同和醉落魄。 
朝中措（约和卿、敬之持醪为文叔生朝）
山林钟鼎似无同。舒卷有穷通。洗出壶中三峡，帝城赢得从容。 
黄流乱注，狂澜既倒，砥柱能东。此际诞弥杯酒，宜歌风虎云龙。 
西江月（十一月初六日夜偶成）
日日山迷水癖，年年书恼诗痴。寻思那里要他知。试比古人犹未。 
往往眼甜口苦，常常心是身非。如何则甚破他疑。只学今人足矣。 
阮郎归（客有举词者，因以其韵赋之）
小楼秋霁碧阑干。中人初薄寒。霜风吹我到湖山。平林斜照残。 
空阔里，有无间。牵萝翠袖闲。篮舆兴尽却愁还。断肠歌未阑。 
好事近（同仲至和探梅）
湖上有孤山，合把探梅词刻。清浅黄昏时候，冷疏枝寒色。 
窗前忽到又如何，一夜足相忆。信道收香藏白，报春风消息。 
浣溪沙（清和风）
买得船儿去下湖。这些天气近来无。清和风里绿阴初。 
酒不为渠间放荡，诗应嫌我太粗疏。酒徒诗社复何如。 
浣溪沙（寄文叔生朝）
江上新凉入酒杯。瑞芝堂祝寿筵开。五楼百雉更崔嵬。 
劳来流离施菽麦，作成丰稔到田莱。便朝天去也徘徊。 
醉桃源（昌甫有曲，名之濯缨，因和）
残春风雨绕檐声。山空分外鸣。闲来落佩倒冠缨。尚余亲旧情。 
人不见，句还成。又听求友莺。濯缨一曲可流行。何须观我生。 
浣溪沙（徐y生朝）
留得菖蒲酒一杯。与公今日寿筵开。灵山排闼送青来。 
须信南州高士后，持荷持节照苏台。瑞云深处是三台。 
醉桃源（和昌甫）
固穷斋里语吾生。言之必可行。扶疏夏木既啼莺。更逢鱼计成。 
多雅尚，少时情。沧浪渔父缨。高歌宁与俗争鸣。朱弦疏越声。 
减字木兰花（初五日昌甫生朝，因庆七十）
从心所欲。高蹈祠官惟见独。其寿伊何。古井章泉水不波。 
腊前梅好。玉洁日光香耐老。才大三千。首首清诗得自编。 
菩萨蛮（和昌甫见招）
归来又喜山中约。菊枝桂树真宜酌。兴尽只观山。秋深方闭关。 
会须追雅步。策蹇或肩舆。少待必能治。膏肓泉石医。 
百字令（杨民瞻索古梅曲，次其韵）
园居好处，是古梅飞动、欺霜凌雪。底问纷华桃李态，自倚天姿明洁。城外灵山，桥头玉水，多少佳风月。岁寒时候，南枝尤与清绝。 
几回唤酒寻诗，诗成小醉，絮帽浑＿侧。领略不辞身跌宕，一洗群儿啁哳。太始遗音，元和新样，到了都难说。草玄经在，对花何闷孤寂。 
一翦梅（醉中）
醉倒城中不过溪。溪外无尘，惟掩柴扉。水浮桥漾翠烟霏。一片闲情，能几人知。 
留饮君家絮帽＿。爆竹声中，万事如斯。梅催春动已熹微。尔既能来，我亦何疑。 
贺新郎（次韵昌甫雪梅曲）
又见年年雪。水浮桥、南岸幽处，周遭森列。横碧轩中空旧话，独钓寒江愁绝。更一段、冰霜高洁。忽得两篇强健曲，倚回风、洒急凭谁说。嗟巩雒，乃闽浙。 
何当醉酒扬雄宅。问避人避地，其如楚之舆接。览德已而歌凤去，千仞辉翔难蹑。我和句、却愁狂辄。折尽梅花伤岁暮，□撒盐、起絮分才劣。鸡犬静，涧篱＿。 
点绛唇（五月二日，和昌甫所寄，并简叔通）
竹隐高深，夏凉日有清风度。苎衣绳屦。鹤发空相顾。 
翠扑流烟，又向溪翁去。青山路。要当同住。长古无尘处。 
菩萨蛮（酒半戏成）
秋林只共秋风老。秋山却笑秋吟少。恰恨有秋香。青岩秋夜凉。 
清秋须是酒。结客秋知否。醉笔写成秋。一秋无复愁。 
祝英台（燕莺语）
海棠开，春已半，桃李又如许。一朵梨花，院落阑干雨。不禁中酒情怀，爱间懊恼，都忘却、旧题诗处。 
燕莺语。溪岸点点飞绵，杨柳无重数。带得愁来，莫恁空休去。断肠芳草天涯，行云荏苒，和好梦、有谁分付。 
谒金门（醉花春）
人已醉。溪北溪南春意。击鼓吹箫花落未。杏梅桃共李。 
水底鱼龙惊起。推枕月明千里。伊吕衰翁徒尔耳。我怀犹未是。 
虞美人（代儿寿黄靖州）
晓来一阵催花雨。正桃李、横塘处。笙歌帘幕燕莺喧。春在人间不老、谷城仙。 
潇湘图画迎千骑。襦F欢声起。功名风虎庆云龙。更看万钉横带、系金狨。 
朝中措（昌甫作长短句呈朱卿、余＿，因和韵）
水南何事兴偏浓。花草小园中。山气静分余霭，泉声幽转流淙。 
午桥坐上英豪客，今昔为谁容。不是倚楼人在，登临无复携筇。 
卜算子（初十日海棠宋十一哥家饮）
烟雨海棠花，春夜沈沈酌。寒食清明数日间，人也须行乐。 
不怕笛声长，只怕风儿恶。烛影红酣宝篆香，楼上黄昏角。 
谒金门（方斋小集，有琴者，昌甫作词，和韵）
闲度日。愁里费人辞辟。榆火新烟还熟食。小墙花槛直。 
锦字玉徽清集。何用主人留客。相赏暂时谁画得。庞公非浪出。 
浣溪沙（怨啼鹃）
锦瑟瑶琴续断弦。璧堂初过牡丹天。玉钩斜压小珠帘。 
睡鸭炉温吟散后，双鸳屏掩酒醒前。一番春事怨啼鹃。 
菩萨蛮（花蹊碧）
丝丝柳色清愁织。山城望断花蹊碧。回首仲宣楼。登临无计愁。 
雨声吹海立。流转韶光急。九万有鹏程。沈香天上亭。 
好事近（次韵昌甫）
梅雨快晴风，苔竹定翻新箨。相望得寻幽调，把陈言都略。 
大江东去更飞云，心事共回薄。彷佛散庵佳处，一声声猿鹤。 
好事近
黄发享颐期，兄弟此时宜告。见说对床夜雨，世间尘都扫。 
青毡堂外瑞峰高，云气拂晴昊。老大中原人物，在江湖乡保。 
好事近
三叠古藤阴，自笑无能为役。千载和陶新曲，了非仙非释。 
影徒随我月徘徊，风叶露华湿。瓮下是成真逸，醉令人思毕。 
朝中措（述旧曲）
霓裳霞佩淡丰容。云冷露华浓。唤起石丁归去，冥冥仙仗崆峒。 
人间秋老花饶笑，清映小帘栊。记取五城深处，凤箫吹下天风。 
水调歌头（坐间有伤仲至，且怀昌甫，因呈张宰）
新月已如许，我问带湖梅。人间题句，赢得浮潋酒盈杯。落拓豪英满坐，烂漫风骚连纸，天外凤凰来。只怕轻孤负，莫待巧安排。 
空翠滴，寒爽矣，晚佳哉。为君绝倒，折尽千树玉蓓堆。渺渺章泉好在，寂寂卢泉仙去，今古付尊。拍手见花木，放眼记莓苔。 
鹧鸪天（看瑞香）
看了香梅看瑞香。月桥花槛更云窗。不知是有春多少，玉水灵山醉几场。 
闲蝶梦，褪蜂黄。尽温柔处尽端相。珠帘十里扬州路，赢得潘郎两鬓霜。 
菩萨蛮（寿昌甫生朝）
今年是处梅花早。分明开到章泉好。兄弟寿杯同。暗香明月风。 
风流文物旧。春意枝枝透。儿女失定飞轩。衣冠与世传。 
菩萨蛮（十五夜，昌甫约赋，寄刘簿）
聚星亭下书堂水。冬来欲问梅花使。圭撮是何官。人间有底难。 
章泉词和去。交道元如故。转眼岁将穷。溪头鹤发翁。 
朝中措（九日周国正席间赋长短句）
年年羞插花游。华发不禁秋。此日遨头寻胜，消除万斛清愁。 
湿云凉雨南台
 
梅里无边春事，书中千古遐观。邻翁不识清闲乐，惊见满堂欢。 
虞美人（许侍郎奕硕人生日）
无端嫁得龙头客。富贵长相迫。云深碧落记骖鸾。又逐东方千骑、至人间。 
妇前百拜儿称寿。季也参行酒。最怜小女太憨生。约住两头娘子、索新声。 
浪淘沙（刘左史光祖之生正月十日李夫人之生以十九日赋两词寄之）
老眼静中看。知我其天。纷纷得失了无关。花柳乾坤春世界，著我中间。 
世念久阑珊。随寓随安。人情犹望衮衣还。我愿时清无一事，尽使公闲。 
浪淘沙
鹤外倚楼看。云＿晴天。天高鸡犬碍云间。掉臂双仙留不彻，还任人间。 
客振珊珊。来贺平安。年年直待卷灯还。似是天公偏著意，占破春闲。 
玉楼人（叔母庆七十）
儿前捧劝孙扶掖。共庆贺、娘娘七帙。此杯不比寻常，百年间、才是省陌。 
眼前彩绣成行立。已应是、天公偏惜。何须剩觅长年，且只消、一百二十。 
醉落魄（东叔兄生日）
才难如此。一门生许奇男子。长公更是惺惺底。千百年间，一寸心为纸。 
人知公在诗书里。天知公在诗书外。人间百顺由公起。公把无心，总备人间事。 
小重山（叔母生日同官载酒用去年词韵）
风雨移春醉梦中。忽然吹信息，堕泸戎。青炜风物换朱融。吾归矣，家在月明东。 
公等为人忠。年年称母寿，一尊同。恨无佳句可酬公。相期意，滴滴小槽红。 
临江仙（叔母生日次韵许侍郎奕临江仙为寿）
春院绣帘垂＿＿，一天风月横陈。慈亲初度纪嘉名。每从歌舞地，犹记杰魁人。 
大句忽随乌鹊至，恍如前岁逢春。只祈岁岁及兹辰。天风吹宝唾，华彩动文星。 
水调歌头（叔母生日同家人劝酒）
涪右金华宅，上有蔚蓝天。当年玉女何事，未摆世间缘，要把平夷心事，散作吉祥种子，春暖玉生烟。回首生处所，更欲与周旋。 
自归来，生处所，已三年。山头白鹤候我，应讶久留连。已作秋风归梦，忽递春风消息，吹我著泸川。安得且归去，绵上饱耕眠。 
八声甘州（约程漕使遇孙初筵劝酒）
记幡然、持节下青云，巴月几成弦。待竹枝歌彻，讼棠匝地，扉草连天。却寻当年旧梦，来使蜀东川。人物寥寥甚，禁许回旋。 
愧我推挤不去，尚新官对旧，后任如前。与故人饮酒，月露写明蠲。叹书生、康时无计，谩忧思、时堕酒痕边。且只愿、早休兵甲，长见丰年。 
贺新郎（次韵费五十九丈□□题秋山阁有感时事）
霞下天垂宇，倚阑干、月华都在，大明生处。扶木元高三千丈，不分闲云无数。谩转却、人间朝暮。万古兴亡心一寸，只涓涓、日夜随流注。奈与世，不同趣。 
齐封冀甸今何许。百年间、欲招不住，欲推不去。闸断河流障海水，未放游鱼甫甫。叹多少、英雄尘土。挟客凭高西风外，问举头、还见南山否。花烂熳，草蕃蔗。 
江城子（次韵西叔兄访王宣干万）
梦随瘦马渡晨烟。月犹弦。稻初眠。宇宙平宽，著我一人闲。梦破枇杷香满袂，应唤我，驻行鞯。王氏之门枇杷花正开。雁声砧杵落晴川。 
抚流年。叹区缘。随世功名，未信果谁贤。目断孤云东北角，离复合，断还连。时闻山东河北归附之人方费区处。 
喜迁莺（即席次韵南叔兄同亲友饯王万里万回宣幕）
鬓霜盈握。叹刍牧荒墟，稻粱衰索。落日牛羊，晚云鸿雁，傍地飞空无托。牧人困和雨睡，田父醉连云酌。醉梦未醒，虎嗥川谷，惊林薄。 
离别。谁不恶。心事同时，都不论离合。眼底时几，鼻端人物。谁辨北征东略。最怜世途局趣，只道书生疏阔。无可赠君，松阴庭院，菊华篱落。 
满江红（即席次韵宋权县彝约客）
世道何常，都一似、水流云出。叹自古、燕巾滥宝，楚山迷璧。老我如今观变熟，行藏语嘿惟有时适。似沧溟、容得乘禽飞，双凫集。 
花露晓，松风夕。经味永，山光吸。历岩中考第，案头月日。物欲强时心节制，才资弱处书扶掖。拟棕鞋、桐帽了平生，投簪舄。 
水调歌头（即席和李潼川＿韵）
清燕卧霜角，月魄几回哉。一声云雁清叫，推枕赋归来。流水落花去路，画象棠阴陈迹，霄观傍楼台。别忆入梅艳，愁色上田莱。 
记来时，惊列缺，走吴回。人间都失匕箸，老婢亦惊猜。匹马晓风鞭袖，孤堞暮烟烽柝，挥却挂蛇杯。不负此邦去，笑只也应开。 
水调歌头（约李潼川饮即席赋）
昨夜严家集，是夕饮于严氏园，霜斗＿晴天。乾坤如许空阔，著我两人闲。醉帽三更月影，别袂一帘花气，语隽不知还。二十年间事，肝肺写明蠲。 
记相逢，一似昨，两经年。风波闹处，推出心胆至今寒。也为故人饮酒，也念邦人怀旧，姑为驻征鞍。未忍作离语，留待月华圆。 
水调歌头（贺李潼川＿改知常德府）
更尽一杯酒，春近武陵源。源头父老迎笑，人似老癯仙。检校露桃风叶，问讯渚莎江草，点检旧风烟。世界要人拄，公独卧闲边。 
叹从来，分宇宙，有山川。主宾均是寄耳，赢得鬓毛班。最苦中年相别，更是人才难得，相劝且加餐。归为玉昆说，时寄我平安。 
水调歌头（刘左史光祖生日庆八十）
山岳会元气，初度首王春。扶持许大穹壤，全德付耆英。二万九千日力，四百八旬甲子，酿此杰魁人。玉剑卧霜斗，金锁掣天扃。 
学宗师，人气脉，国精神。不应闲处袖手，试与入经纶。磊落蟠溪感遇，迢递彭笺岁月，远到漆园椿。用舍关时运，一片老臣心。 
鹧鸪天（十五日同宪使观灯马上得数语）
解后皇华并辔游。追随世好学风流。儿童拍手拦街笑，只是酸寒魏梓州。 
千炬烛，数声讴。不知白了几人头。惺忪两眼看来惯，且得人心乐便休。 
鹧鸪天（六十日再赋）
两使星前秉烛游。滔滔车马九河流。耳听宣政升平曲，目断炎兴未复州。 
闻鼓吹，强欢讴。被人＿送作遨头。凭谁为扫妖氛静，却与人间快活休。 
临江仙（再和四年前遂宁所赋韵）
一点阳和浑在里，时来尔许芳妍。春风吹上醉痕边。隽欢欺浅酌，清晤失佳眠。 
聊把繁华开笑口，须臾雨送风般。因花识得自家天。炯然长不夜，活处欲生烟。 
柳梢青（汪提刑杲宜人生日）
庄敏传家，文安嫡胄，文惠诸孙。两大相辉，晋秦匹国，韩＿盈门。 
天风吹下双轩。恰趁得、酴牡丹。锦绣光中，殿春不老，阅岁长存。 
蝶恋花（饯汪漕使杲劝酒）
可煞潼人真慕顾。接得官时，只道来何暮。岁岁何曾＿得住。遂人又见迎将去。 
谩自儿曹相尔汝。心事同时，千里元相梧。况是棠阴随处处。秋江夜月春空雾。 
菩萨蛮（王子振辰应生日同书院诸公各赋一阕）
鸣蝉泊雨晴云湿。游龙翦岸涪江碧。气候尔和平。满家浑是春。 
公堂虽有酒。不敌公真有。寿宿对魁星。颊红衫鬓青。 
青玉案（次西叔兄送南叔兄赴钤干见寄韵）
中年怕踏长亭路。便自有、离愁苦。一自送君趋幕府。惺忪莺舌，呢喃燕觜，那解春无语。 
三年山月移朝暮。独倚松风等闲度。到得除书萦绊住。却愁不似，当时皓月，长伴君来去。 
西江月（即席和书院诸友）
早厌人间腐鼠，要希云外飞皇。羲和不肯系朝阳。任向鬓边来往。 
出谷声中气味，编蒲册里晶光。至今心胆为渠狂。梦倚银潢天上。 
水调歌头（虞简州刚简生日）
牛酒享宾客，焦烂列前荣。有人先事早计，残突伴孤星。香火家家绘象，＿鼓村村祠宇，翦不断人情。清泪九皋鹤，唤起梦魂惺。 
白苹洲，芳草渡，玉湖亭。画帘挂起＿簌，一卷易同盟。携手锦江箍隐，觌面墨池玄叟，扶杖蜀君平。三老冁然笑，云散太空清。 
临江仙（应提刑懋生日）
红杏花边曾共赏，天涯还是相逢。人言契分两重重。谁知声利外，别有一般同。 
炯炯奇情双亮处，天光水色相通。磨中旋蚁渺何穷。共扶天事业，此意政须公。 
临江仙（范遂宁子长生日和所惠词韵报之）
千里楼高人与并，个中彻地通天。秋风吹发半成宣。都将强岁月，空对旧山川。 
养就人才端有意，公今三祖差肩。偏轻偏重几番船。要公常把＿，容我老闲边。 
临江仙（茂叔兄生日）
占断人间闲富贵，长秋应是长春。前山推月上帘旌。缓觞火寻旧友，勾拍按新声。 
时倚晴空看过雁，几州明月关情。知君早已倦青冥。时来那得免，事业一窗萤。 
满江红（送西叔兄之官成都）
逢著公卿，谁不道、人才难得。须认取、天根一点，几曾休息。未问人间多少士，一门男子头头立。只其间、如许广文君，谁人识。 
冠盖会，渔樵席。豪气度，清标格。要安排稳当，讲帷词掖。蜀泮堂堂元不恶，犹嫌偏惠天西壁。嘱公卿、著眼看乾坤，搜人物。 
千秋岁引（刘左史光祖生日）
天生耆德，占断四时先。春院落，锦山川。万家灯市明朱紫，一庭花艳傍貂蝉。妇承姑，翁抱息，子差肩。 
＿匝是、文公开九帙。温公作文潞公庆八十乐语。陆续看、武公逾九十。从九九，到千千。海风谩送天鸡舞，蛰雷未唤壑龙眠。且从他，歌缓缓，鼓咽咽。 
醉落魄（人日南山约应提刑懋之）
无边春色。人情苦向南山觅。村村箫鼓家家笛。祈麦祈蚕，来趁元正七。 
翁前子后孙扶掖。商行贾坐农耕织。须知此意无今昔。会得为人，日日是人日。 
南乡子（上元马上口占呈应提刑懋之）
连夕雨盈畴。先为农家做麦秋。更放年头晴甲子，知不。应是天公及尔游。 
随事与民求。又与随时验乐忧。民气乐时天亦好，休休。为尔簪花插满头。 
水调歌头（过凌云和张太博方）
千古峨眉月，照我别离杯。故人中岁聚散，脉脉若为怀。醉帽三更风雨，别袂一帘山色，为放笑眉开。握手道旧故，抵掌论人才。 
山中人，灶间婢，亦惊猜。江头新涨催发，欲去重裴回。世事丝丝满鬓，岁月匆匆上面，渴梦肺生埃。酒罢听客去，公亦赋归来。 
水调歌头（张太博方送别壁津楼再赋即席和）
}棹汉嘉口，更尽渭城杯。凌云山色。似为行客苦伤怀。横出半天烟雨，锁定一川风景，未放客船开。想见此楼上，阅尽蜀人才。 
山猿鹤，江鸥鹭，亦相猜。滔滔日夜东注，全璧几人回。客亦莞然成笑，多少醉生梦死，转首总成埃。信屈四时耳，寒暑往还来。 
满江红（次韵黄叙州□□）
风引舟来，恰趁得、东楼嘉集。正满眼、轻红重碧，照筵浮席。更是姓黄人作守，重新墨妙亭遗迹。对暮天、疏雨话乡情，更筹急。 
嗟世眼，迷朱碧。矜气势，才呼吸。彼蔡章安在，千年黄笔。腐鼠那能g凤吓，怒蜩未信冥鹏翼。与史君、酌酒酹兴亡，浇今昔。 
水调歌头（次韵黄叙州□□）
烟雨敛江色，江水大于杯。篷窗一枕霄梦，忽忽到无怀。苦被江头新涨，推起天涯倦客，万里片帆开。收用到我辈，天下岂无才。 
路漫漫，行又止，信还猜。渊鱼得失有分，须载月明回。寄语鹤山亲友，若访吾庐花柳，为我扫烟埃。去去党无辱，振袂早归来。 
卜算子（次韵虞夔宪刚简新作巴绿亭）
江横山簇。柏箭森如束。满眼飞蓬撩乱，知几几、未膏沐。 
快意忽破竹。一奁明翠玉。千古江山只么，人都道、为君绿。 
贺新郎（生日前数日杨仲博约载酒见访即席次韵）
风定波纹细。夜无尘、云迷地轴，月流天位。摇裔飞来江山鹤，犹作故乡嘹唳。清境里、伴人无睡。应叹余生舟似泛，浪涛中、几度身尝试。书有恨，剑无气。 
从渠俗耳追繁吹。抚空明、一窗寒簟，对人如砥。梦倚银河天外立，云露惺惺满袂。看多少、人间嬉戏。要话斯心无分付，路茫茫、还有亲朋至。应为我，倒洗。 
卜算子（李季允＿约登鄂州南楼即席次韵）
携月上至南楼，月已穿云去。莫照峨眉最上峰，同在峰前住。 
东望极青齐，西顾穷商许。酒到忧边总未知，犹认胡床处。 
卜算子（李季允＿・同总漕载酒□湖相即席再和）
能得几时留，王事催人去。翠荡涵空酒满船，苦要留人住。 
身世两悠悠，飘泊知何许。但得心亲志合时，都是相逢处。 
卜算子（李季允曾为白芙蕖赋卜算子至是久旱得雨借前韵有赋）
风雨满空霏，总得江山妙。洗出湖光镜似明，不受纤尘＿。 
心事竟堪凭，天意真难料。呼吸丰年顷刻间，也合轩渠笑。 
水调歌头（次韵西叔詹叔兄嘉甫弟惠生日□词）
昨梦鹤山去，风景逐时新。藕花拍满栏槛，松竹被池频。尽日兄酥弟酪，触处言鲭义＿，相对只翁卿。梦觉帝乡远，有酒为谁倾。 
忽飞来，天外句，梦中人。自怜何事，强把麋鹿里朝绅。坐看九衢车马，鞭策长安日月，檐阁太玄经。只说来时节，金气已高明。 
木兰花慢（孙靖州应龙生日八月八日）
恰秋光四十，箕斗外、月初弦。笑浅濑平芜，寒城小市，掌许山川。半生梦魂不到，与君侯、岁岁此周旋。鞍马空销髀肉，兜牟未换貂蝉。 
人生天地两仪间。须住百余年。数重卦三三，后天八八，来日千千。面前路头尽阔，放规模、运量十分宽。官职终还分定，儿孙也靠心传。 
水调歌头（又孙靖州应龙生日）
九十九峰下，百二十年州。西风吹起客梦，月满驿南楼。影入天河左界，辰在寿星向上，还是去年秋。要和木兰曲，载酒寿君侯。 
天边信，云外步，去难留。寿觞庭院依旧，已带别离愁。离合钟情未免，行止关人何事，浪白世间头。将相时来作，身健百无忧。 
水调歌头（范靖州良辅生日十月二十□日）
犹记端门外，鞭袖五更寒。一声天上钟柝，金锁掣重关。君向紫宸上阁，我侍玉皇香案，都号舍人班。梦觉帝乡远，相对两苍颜。 
玉围腰，金系肘，绣笼鞯。乡人衮衮严近，五马度荆山。收拾五湖气度，卷束蟠胸兵甲，春意满人间。天锡公纯嘏，气象自平宽。 
鹧鸪天（靖州江通判埙生日）
日上牛头度岁辰。黄钟吹＿煦乾坤。弦歌堂上三称寿，风月亭前又见君。 
人似旧，景长新。明朝六桂侍双椿。蛮邦父老惊曾见，得似君家别有春。 
满江红（和虞土胥・惠生日）
月上南箕，还认得、去年星历。知谁把、一天星象，荡摩朝昔。若使平生浑自弃，如今老大何嗟及。更年来、偏得钝工夫，蹉跎力。 
溪瘴碍，蛮烟隔。穹壤断，江山窄。纵燕巾滥宝，楚山囚玉。小小穷通都未问，忍闻同气相煎急。诵虞郎、百字短长诗，忧何极。 
鹧鸪天（范静州良辅生日十月二十一日二十三日交十一月节）
谁把v玑运化工。参旗又挂玉梅东。三三律g声余亥，九九玄经卦起中。 
新岁月，旧游从。一觞还似去年冬。人间事会无终极，分付翘关老令公。|<郭令公以武举翘关负米科。>| 
菩萨蛮（江通判埙生日）
东窗五老峰前月。南窗九叠坡前雪。推出侍郎山。著君窗户间。 
离骚乡里住。恰记庚寅度。挹取芷兰芳。酌君千岁觞。 
念奴娇（绵州表兄生日绍定壬辰五月）
被东风吹送，都看尽、蜀三川。向涪水西来，东山右去，剑阁南旋。家家露餐风宿，数旬间、浑不见炊烟。踏遍王孙草畔，眼明帝子城边。 
万家赤子日高眠。丝管夜喧阗。自梓遂而东，岷峨向里，汉益从前。人人里歌涂咏，愿君侯、长与作蕃宣。我愿时清无事，早归相伴华颠。 
贺新郎（荣州表兄生日）
幸有天遮蔽。为西南、空虚一面，挺生男子。塞下将军支颐卧，夜半揽衣推起。扫十万、胡人如洗。见说巴山＿马退，也都因、粮运如流水。剑以北，一人耳。 
十年梦断斜阳外。恰归来、昌蒲蘸酒，祝兄千岁。入从出藩谁不是。谁是难兄难弟。正乐意、融融未已。莫趣东方千骑去，愿时平、华皓长相对。闲富贵，只如此。 
水调歌头（高嘉定生日和所惠韵）
高氏八千石，驺哄溢街坊。庸夫俗子，夸道锦绣里家乡。谁识书生心事，各要济时行已，肯顾利名场。用我吾所欲，不用亦何伤。 
汉嘉守，凡阅历，几麾幢。便教入从出节，都是分之常。但愿国安人寿，更只专城也好，不用较强梁。准拟耆英会，倚杖看人忙。 
水调歌头（送蒋成父公顺）
风雪锢迁客，闭户紧蒙头。一声门外剥啄，客有从予游。直自离骚国里，行到林闾鹤山人，子云师屋畔，万里入双眸。世态随炎去，此意澹于秋。 
感毕逋，怀秸鞠，咏夫不＿也，兴不皇将父母。寻师学道虽乐，吾母有离忧。岁晚巫云峡雨，春日楚烟湘月，诗思满归舟。来日重过我，应记火西流。韩退之云，欧阳詹舍父母之养，以来京师，虽有离忧，其志乐也。此语有碍，今反之。 
摸鱼儿（高嘉定生日泰叔）
记年时、三星明处。尊前携手相语。家山幸有瓜和芋，何苦投身官府。谁知道，尚随逐风华，为蜀分南土。依前廉取。便卷却旌麾，提将绣斧。 
天口笑应许。逢初度。从头要为君数。怕君惊落前箸。天东扶木三千丈，不照关河烟雨。谁砥柱。想造物生才，肯恁无分付。九州风露，待公等归来，为清天步。容我赋归去。 
水调歌头（上巳和黄成之韵）
尚记春归日，锦绣里江城。谁推日驭西去，水认故乡痕。鱼鸟自飞自跃。红紫谁开谁落。天运渺无声。四序镇如此，当当复亭亭。 
是何年，修禊事，畅幽情。竞传元巳天气，别是一般清。便引郑郊溱洧。不道孔门沂泗。大道掌如平。待挽迷津者，都向此中行。 
唐多令（中秋）
轻露濯秋风，新楼插太空。更遭逢、解事天公。为唤羲和驱六马，将杲日、挂帘栊。 
日影正沈红。须臾月在东。百万家、乐意融融。民意乐时天亦好，聊与众、一尊同。 
唐多令（别吴毅夫、赵仲权、史敏叔、朱择善）
朔雪上征衣。春风送客归。万杨华、数点榴枝。春事无多天不管，教烂熳、住离披。 
开谢本同机。荣枯自一时。算天公、不遣春知。但得溶溶生意在，随冷暖、镇芳菲。 
水调歌头（江东漕使兄高瞻叔生日端平丙申五月）
堪怪两外府，使传载朝缨。虽云身在江表，都号汉公卿。莫是才堪世用，莫是有人吹送，中外尔联荣。天运自消息，龙蠖不关情。 
更寻思，谁得失，孰亏成。潜鱼要向深渺，犹恐太分明。且愿时清无事，长把书生阁束，归践对床盟。强似抗尘俗，岁岁上陪京。 
水调歌头（建康留守陈尚书韦华生日）
天地一大物，扶植要人才。人才谁是，不肯随俗强追陪。与我言兮我愿。莫我知兮谁怨。全仗帝为媒。此意久寥阔，今见者留台。 
笏围腰，书创屋，骑笼街。时贤白尽须发，老子抑名斋。更取堂名淇绿。要把北山万竹。一日倚云栽。自处只如此，将相任时来。 
唐多令（淮西总领蔡少卿范生日）
人物盛乾淳，东嘉最得人。费江山、几许精神。我已后时犹遍识，君子子、又相亲。 
秋入塞垣新。风寒上醉痕。万百般、倚靠苍F。只愿诸贤长寿健，容老我、看闲身。 
木兰花慢（中秋新河）
正秋阴盛处，忽荡起、一冰轮。甚汉魏从前，才人胜士，断简残文。都无一词赏玩，更拟将、美色似非伦。此意谁能领会，自夸光景长新。 
得阴多处倍精神。俗眼转增明。向大第高楼，痴儿＿女，脆竹繁＿。此心到头未稳，莫古人、真不及今人。坐看两仪消长，静观千古浇淳。 
八声甘州（偶书）
被西风吹不断新愁，吾归欲安归。望秦云苍＿，蜀山渺＿，楚泽平漪。鸿雁依人正急，不奈稻粱稀。独立苍茫外，数遍群飞。 
多少曹苻气势，只数舟燥苇，一局枯棋。更元颜何事，花玉困重围。算眼前、未知谁恃，恃苍天、终古限华夷。还须念，人谋如旧，天意难知。 

　


　全宋词



卢祖皋
宴清都（初春）
春讯飞琼管。风日薄、度墙啼鸟声乱。江城次第，笙歌翠合，绮罗香暖。溶溶涧渌冰泮。醉梦里、年华暗换。料黛眉重锁隋堤，芳心还动梁苑。 
新来雁阔云音，鸾分鉴影，无计重见。啼春细雨，笼愁澹月，恁时庭院。离肠未语先断。算犹有、凭高望眼。更那堪、芳草连天，飞梅弄晚。 
鱼游春水
离愁禁不去。好梦别来无觅处。风翻征袂，触目年芳如许。软红尘里鸣鞭镫，拾翠丛中句伴侣。都负岁时，暗关情绪。 
昨夜山阴杜宇。似把归期惊倦旅。遥知楼倚东风，凝颦暗数。宝香拂拂遗鸳锦，心事悠悠寻燕语。芳草暮寒，乱花微雨。 
倦寻芳
香泥垒燕，密叶巢莺，春晦寒浅。花径风柔，著地舞茵红软。斗草烟欺罗袂薄，秋千影落春游倦。醉归来，记宝帐歌慵，锦屏香暖。 
别来怅、光阴容易，还又酴，牡丹开遍。妒恨疏狂，那更柳花迎面。鸿羽难凭芳信短，长安犹近归期远。倚危楼，但镇日、绣帘高卷。 
江城子
画楼帘幕卷新晴。掩银屏。晓寒轻。坠粉飘香，日日唤愁生。暗数十年湖上路，能几度，著娉婷。 
年华空自感飘零。拥春酲。对谁醒。天阔云间，无处觅箫声。载酒买花年少事，浑不似，旧心情。 
江城子（寿外姑外舅）
护霜云日霭晴空。锦围中。卷香风。弄玉乘鸾，人自蕊珠宫。天遣岁寒为伴侣，还待得，谪仙翁。 
等闲随处是春功。笑相从。寸心同。不羡鱼轩，蝉冕共荣封。只爱阶庭兰玉秀，梅不老，对乔松。 
江城子（外舅作梅玻因寿日作此）
小山初筑自天成。架危亭。与云平。面面梅花，兰槛十分清。唤得长淮春意满，香暗度，月微明。 
数枝长忆傍岩扃。杖履轻。醉中行。笑问东风，何日是归程。只怕和羹消息近，天未许，遂幽情。 
西江月
燕掠晴丝袅袅，鱼吹水叶粼粼。禁街微雨洒香尘。寒食清明相近。 
漫著宫罗试暖，闲呼社酒酬春。晚风帘幕悄无人。二十四番花讯。 
画堂春
玉屏回梦月平兰。元来香冷衣单。柳风特地更将寒。吹上眉端。 
云羽未回征雁，镜花空舞双鸾。去年芳径又斓斑。门掩春闲。 
画堂春
柳黄移上袂罗单。酒醒娇＿风鬟。茗瓯才试鹧鸪斑。沈炷熏残。 
夜雨可无归梦，晓风何处征鞍。海棠开了尚凭阑。划地春寒。 
画堂春
柳塘风紧絮交飞。漾花一水平池。暖香飘径日迟迟。何处酴。 
胡蝶梦中寒浅，杜鹃声里春归。镜容不似旧家时。羞对清溪。 
清平乐
镜屏开晓。寒入宫罗峭。脉脉不知春又老。帘外舞红多少。 
旧时驻马香阶。如今细雨苍苔。残梦不堪重理，一双胡蝶飞来。 
清平乐
柳边深院。燕语明如翦。消息无凭听又懒。隔断画屏双扇。 
宝杯金缕红牙。醉魂几度儿家。何处一春游荡，梦中犹恨杨花。 
清平乐
玉肌春瘦。别凤离鸾后。柳外画船看翠袖。眼艳风流依旧。 
杏梁语燕绸缪。可堪前梦悠悠。几度欲成花雨，断云还过南楼。 
清平乐（申中吴对雪）
朔风凝Z。不放云来去。稚柳回春能几许。一夜满城飞絮。 
羊羔酒面频倾。护寒香缓娇屏。唤取雪儿对舞，看他若个轻盈。 
乌夜啼
几曲微风按柳，生香暖日蒸花。鸳鸯睡足芳塘晚，新绿小窗纱。 
尺素难将情绪，嫩罗还试年华。凭高无处寻残梦，春思入琵琶。 
乌夜啼
照水飞禽斗影，舞风小径低花。征鸿排尽相思字，音信落谁家。 
系恨腰围顿减，禁愁酒力难加。楼高日暮休帘卷，芳草满天涯。 
乌夜啼
柳色津头泫绿，桃花渡口啼红。一春又负西湖醉，离恨雨声中。 
客袂迢迢西塞，余寒翦翦东风。谁家拂水飞来燕，惆怅小楼东。 
乌夜啼（西湖）
漾暖纹波ss，吹晴丝雨鳌Ｇ嵘蓝堂蔽骱路，花气扑春骢。 
斗草褰衣湿翠，秋千瞥眼飞红。日长不放春醪困，立尽海棠风。 
乌夜啼
段段寒沙浅水，萧萧暮雨孤篷。香罗不共征衫远，砧杵客愁中。 
别恨慵看杨柳，归期暗数芙蓉。碧梧声到纱窗晓，昨夜几秋风。 
谒金门
风不定。移去移来帘影。一雨林塘新绿净。杏梁归燕并。 
翠袖玉屏金镜。日薄绮疏人静。心事一春疑酒病。鸟啼花满径。 
谒金门
兰棹举。相趁落红飞去。一隙轻帘凝睇处。柳丝牵不住。 
昨日翠蛾金缕。今夜碧波烟渚。好梦无凭窗又雨。天涯知几许。 
谒金门
闲院宇。独自行来行去。花片无声帘外雨。峭寒生碧树。 
做弄清明时序。料理春酲情绪。忆得归时停棹处。画桥看落絮。 
谒金门
深院静。隔叶鸣禽相应。金鸭云寒闲梦醒。转帘花月影。 
闲步碧阶香径。翠残红慵整。明日阴晴犹未定。试教移小艇。 
谒金门
寒半退。斜掩小屏珠翠。柳眼才醒桃欲醉。日高帘影碎。 
暗解鸳鸯罗带。独立晚风谁会。心事悠悠人好在。画桥流水外。 
谒金门
人寂寞。帘外翠阴如幄。团扇藤床花间错。雨边残梦觉。 
翠浅粉销香薄。临镜不堪梳掠。新恨悠悠无处托。棋声闲院落。 
谒金门
闲睡足。冰柱乱敲寒玉。簇簇庭阴嘉树绿。晚蝉声断续。 
一雨藕花新浴。香破小窗幽独。重理焦桐寻旧曲。隔墙风动竹。 
谒金门
香漠漠。低卷水风池阁。玉腕笼纱金半约。睡浓团扇落。 
雨后凉生云薄。女伴棹歌声乐。采得双莲迎笑剥。柳阴多处泊。 
谒金门
秋几许。荒蓼败荷烟渚。贴水飞鸥江欲暮。风帆追急羽。 
蝶梦转头无据。愁到曲屏深处。寒入双城扃绣户。也应闻细雨。 
谒金门
罗袖褪。短鬓独搔谁恨。叶叶秋声风衮衮。万端心一寸。 
钗凤镜鸾谁问。想见粉香啼损。倩尽飞鸿终未稳。夜来寒陡顿。 
鹧鸪天
纤指轻拈小砑红。自调宫羽按歌童。寒余芍药阑边雨，香落酴架底风。 
闲意态，小房栊。丁宁须满玉西东。一春醉得莺花老，不似年时怨玉容。 
鹧鸪天
庭绿初圆结荫浓。香沟收拾旧梢红。池塘少歇鸣蛙雨，帘幕轻回舞燕风。 
春又老，笑谁同。澹烟斜日小楼东。相思一曲临风笛，吹过云山第几重。 
鹧鸪天
岸柳黄深绿已垂。庭花红遍白还飞。几回画蜡银台梦，双字香罗金缕衣。 
山浅澹，水茫澹，水茫弥。顿无消息许多时。杏梁知有新来燕，下却重帘不放归。 
踏莎行
夜雨灯深，春风寒浅。梅姿雪态怜娇软。锦笺闲轴旧缄情，酒边一顾清歌遍。 
玉局弹愁，冰弦写怨。几时纤手教重见。小楼低隔一街尘，为谁长恁巫山远